離岸人民幣拆息夾至66厘，勾起港人1997年索羅斯狙擊港元的回憶。中國究竟搞邊科，要先明白一個基本經濟原理：三元悖論（The Impossible Trinity）。所謂的三元悖論，無論係Mundell-Fleming model定Paul Krugman講嘅eternal triangle，都係指一個國家無可能對固定滙率、自主貨幣政策、資本自由流動三者揸晒fit。用香港做例最易明，香港係固定滙率，資本可以自由流動，所以就唔可以有自主貨幣政策，要跟美國行。但中國想夾硬嚟，樣樣嘢自己揸晒fit，呢樣就係造成人民幣攻防戰嘅主因。當中國閂埋門自己玩左右互搏時，係可以樣樣嘢夾硬嚟。但當人民幣要國際化進行文明接觸，美國畀你入SDR，就係要你三揀二。自主貨幣政策，都唔使講，中國當然要自己控制；資本自由流動，入得SDR最終要資本自由流動，否則只有SDR之名而無SDR之實，點叫人將人民幣納為儲備貨幣；剩下的自然就係滙率問題。中國經濟急遽下滑，資本流出嚴重，此為大勢，非一時三刻可以扭轉。所以美國畀你入SDR三揀二，一係中國限制資本流動，滙率就可以保，但使咁多錢搞SDR最後得個吉；一係畀資金自由進出，資金外流嚴重情況下，人民幣即無法守現水平。中國企圖破局嘅方法係每樣做一半，例如開滬港通、深港通兩條喉畀資金出入，但又唔係畀你好似方唐鏡咁彈出彈入；人民幣畀你每日中間價上下2%波幅浮動當市場化咗，但又唔可以因市場供需大上大落。
中國計漏離岸市場
表面睇落中國可以控局，但中國計漏一樣嘢，就係離岸市場。過去人民幣離岸市場口價都係睇在岸價頭，唔會偏離太多，此為市場淡靜好景之時。現時市場波瀾驟起，大鱷禿鷹專去有血腥味嘅地方搵食，雙軌制必然有價差，有價差就有血腥味。剛過去的星期日，路透、彭博報道，收到消息人士透露，1月25日開始人民銀行要對境外人民幣同業存款「執行正常存款準備金率」。現時離岸金融機構將人民幣存入內地清算賬戶，例如存入人民銀行深圳分行，係唔需要計存款準備金，即係0；然而現時內地大型銀行存款準備金率係17.5%。簡單地講，即進一步收緊離岸金融機構嘅人民幣銀根，要借人民幣沽空便越來越難。要留意近日人行打擊淡友行動同貨幣政策大方向背道而馳。經濟唔好，貨幣政策就算唔鬆亦不能太緊。夾拆息、收銀根一類動作只係應急措施，唔會長做，否則一拖長就容易傳導返內地銀行體系。但資本趨利，只要有低窪，就算用手撥開水，漣漪過後水仍然湧向滙集。Mr. Tregunter本欄逢周二刊出