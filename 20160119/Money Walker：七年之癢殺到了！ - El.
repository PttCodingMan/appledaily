筆者唔係愛情投資專家，唔係好知戀愛有七年之癢嘅講法準唔準確，但接觸股市一段時日，筆者深信對於股市同環球經濟來講，七年係一個不祥年份。1987年「黑色星期一」、1994年墨西哥金融危機、2001年科網泡沬爆破、2008年金融海嘯，全部都係相隔七年就發生一次，計落2015年走唔甩都會爆番場危機。
量寬扭曲循環定律
不過筆者自己亦充滿疑問，2015年未爆炸，係咪因為量寬扭曲咗呢個七年循環嘅定律，將危機爆發嘅時間延後至2016年呢？最終引爆危機嘅導火線係咪中國，定有其他隱患大家未留意到？ 無論答案係乜嘢，有樣嘢幾乎係可以肯定的，就係環球經濟唔多掂，股市處於熊市，而且觀乎大市跌幅以及市場情緒，作為熊市最後一個階段嘅熊市三期尚未來臨。正所謂「寧買當頭起，莫買當頭跌」，既然熊三未到，長揸嘅話筆者建議都係忍一忍手，等股價進入final sale階段先好入貨。當然，純粹只係博短線一波反彈浪就走貨嘅短炒者另計，但呢個涉及值博率問題，篇幅所限暫且不談。德國股神科斯托蘭尼生前講過，喺指數上升嘅過程，即使係最差嘅投機者都可以能夠賺到錢，而喺指數下跌嘅過程，即使係揀到好股嘅人都會賺唔到錢。佢認為投資最重要係睇到普遍嘅趨勢，選股都仲係其次。筆者認同科斯托蘭尼嘅講法，同時亦覺得喺目前危機待爆狀態下，投機者做短倉會穩陣過做長倉，長線投資者則最好唞唞等平啲先出手。El.本欄逢周二、五刊出