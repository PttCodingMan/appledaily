講過生肖運程，左丁山多口問吓傅會長，特首梁振英在2016猴年會唔會行好運？根據公共紀錄，梁振英生於1954年8月12日，生肖屬馬，會長話：「你𠵱家都知道猴年肖狗肖馬之人全無吉星在宮，即係話孤立無援，樣樣靠自己努力嘅啦。至於梁先生是否內交了得，北京有貴人撐佢，則非吾所知也。」係嘅係嘅，以「天官賜福」論斷，屬馬之人在猴年係辛苦啲。會長話大體而言，生肖寅申己亥（虎猴蛇豬）之人，較重事業，生肖屬辰戌丑未（龍狗牛羊）較重理想、原則，生肖屬子午卯酉（鼠馬兔雞）就講多啲情感，當然亦有例外之處，例如三位特區最高官梁振英（屬馬）、曾俊華（屬兔）、林鄭月娥（屬雞）皆係極注重事業、能登高位之人，尤其是梁先生就似乎係完全事業掛帥，感情冷酷之士。以八字講運程，曾與林鄭都會好過梁特。曾俊華生於1951辛卯年屬兔，來年有紫微星、龍德星扶助，咦，唔通中南海有高人睇住佢？不過兔人有擎天、飛廉、暴敗三顆厄星在位，主破財唔見錢，而曾先生啱啱係香港特區財神爺，管公眾荷包，咁樣，係唔係2016年又有市場不穩，有大鱷想食香港呢嚿肥肉，或至少咬番幾啖呀？請曾財神爺謹慎理財！另一解釋，或者係有高頭大馬要伸手入兔仔嘅三窟掠水，亂派一通呢。林鄭月娥生於1957肖雞，有威人（太陽），幸運之神（天乙），大人物（天空）拱護，主有天貴人扶持，唔似得隻馬仔食自己，只防高大野馬走來踢竇，搞到有是非、晦氣，情緒不寧。曾與林鄭已係做官做到最高級，仍有貴人呵護，唔通貴人會係特首咩？一定唔係，只好推算曾生林太在北京中南海有大人物睇起。三大特區政府高官之中，竟以最高級嘅特首運程最差，整定成個香港唔夠運。不過傅會長話做人做事應從樂觀處看，否則好容易怨天怨地，破壞良好意願。特首權力雖大，都要受政務司司長及財政司司長制約吓嘅，唔可以一個人話晒事，打橫嚟。既然兩名重臣（曾與林鄭）有「皇帝身邊的人」射住，特首雖惡，不可能動搖特區根基。依書直說就係咁講，還是要講一命二運三風水，講詳盡一啲，要按照個人生辰八字推算，只談生肖，當然比較粗疏，結合到風水咯喎，添馬政府總部大樓嘅風水麻麻，不利坐在裏頭嘅掌權人，但限於現實政治，好難變動啫！