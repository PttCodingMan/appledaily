河國榮在香港最大收穫不是賺得知名度，而是認識了現任太太Bonnie，二人本是師生，當年太太跟河國榮學英文譜出戀曲，88年註冊，至今27年。河國榮坦言難明太太當年為何揀他這窮小子：「我當時係一個22、23歲嘅鬼仔，一間屋、一個煮食爐同雪櫃都冇，住喺套房，收入又唔穩定，困難都唔少，當年肯同我拍拖，相信係可以免費學英文。」
幸沒有小孩
異國情緣中絕對有信任和愛存在，河國榮夫婦婚後更是愛心爆棚，他說：「我太太一直不停支持同撐我，對我有信心。太太後唔後悔好難講，但兩個人互相愛護好難得，其實知點解咁鍾意個老公，同點解咁鍾意個老婆同樣好危險，係咪人變咗就唔再鍾意佢，我情願唔知點解，我就係成個人都鍾意。」夫婦結婚27年卻沒所出，河國榮解釋：「我哋曾經有諗過生小朋友，但之前太太有心臟病，唔適合，好番又太遲，結果收養咗12隻狗。」面對香港社會乜都爭一餐，他慶幸沒生小孩：「生細路要地方，又要幫佢搵學校，幼稚園、小學到中學，一出就要排隊。」河國榮夫婦享受以狗仔代替人仔。