開班教港建制派「呃like」 即係咁，建制派多年來「實」事做盡，的確對社交網絡貢獻良多。CY被問知唔知乜係「洗版」，佢都即刻答：「G」，你就知佢係幾咁希望為網民出一分力！不過阿爺似乎唔多滿意建制派喺社交網絡上嘅表現，決定為建制派提供「呃like補習班」！有消息人士同千頌C講，中聯辦為栽培建制派議員成呃like神器，向全體建制派議員發通告，邀請佢哋於1月21日至24日，參加「香港數碼創意計劃」培訓班！話就話係香港，但個重點係，今次佢哋係要北上深圳學點玩香港social media！至於培訓班講者，話係香港、內地名家。
你一定好想知，呢個培訓班會點培訓班議員呢！根據初步安排，行程就犀利啦：1月21日（星期四）上午：開班式－專題講座1：香港網絡生態和網民心理（呢個正，搵邊個講最啱？周融咪得囉！以前佢都講話：「網民係社會失敗者」）下午：參觀騰訊（700）網
1月22日（星期五）上午：專題講座2：如何利用新媒體擴大影響力（呢Part搵TreeGun去講夠啦！）下午：拜會「深圳自媒體50人論壇」秘書處（「自媒體」呢啲都唔知係乜嘢中文，我check過啦，類似網媒、平民記者之類咁嘅意思啦）
1月23日（星期六）上午：專題講座3：「互聯網+」戰略與網絡安全（呢個talk關乜事，唔知，應該有助「一帶一路」建設）下午：專題講座4：新媒體應用；互動交流1：文宣工作交流（喂，警告你哋，上「新媒體應用」時，唔准上facebook實習呀，到時捉你哋坐洗頭艇㗎）
1月24日（星期日）上午：互動交流2：自媒體傳播的重要性及應用技巧；專題講座5：網絡工作佈局下午：互動交流3：網絡事件實例；結業式及交流發言
（網絡事件實例，都係去搵TreeGun啦）認真，成個行程直接講，真係低能的！聽幾個talk就明點玩facebook呀？單見到「自媒體」呢三隻字，就知呢個trip同香港脫晒節啦。係認真學，就喺香港搵人學啦，返大陸學，做咩啫？消息人士就同我講，認為中港網上文化有嚴重差異，難以用內地的方式，去教香港知名人士在港「呃like」，這些研習班料難以發起作用，「可能搵田北俊同田毛毛教會更有效果」。其實呃like好容易，你睇吓小豬羅志祥話自己係中國人，like數就暴瀉，逆思維諗，唔認自己係中國人就會勁升；一班建制派齊齊話自己唔係中國人，包保畀香港人like爆！by千頌C@home http://fb.com/winbigwok 