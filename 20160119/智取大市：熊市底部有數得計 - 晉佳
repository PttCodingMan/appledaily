繼續講吓市賬率，根據彭博數據，恒指噚日市賬率為1.04倍，已達過往20年熊市底部0.91倍至1.27倍之間嘅中游位置。比較1998年金融風暴嘅低位，市賬率為0.91倍，當時樓價急跌，但物業價格下跌嘅因素滯後反映喺賬面值之上，而股價就第一時間反映物業價格急跌，所以市賬率特別低。至於2003年恒指市賬率低位處於1.27倍，雖然高過而家，但當時樓價去到跌無可跌嘅低殘程度，作為分母嘅賬面值異常地偏低，令市賬率略高過其餘熊市嘅低位。目前樓市相對1998年傷勢較輕，資產價格相對2003年為高，假設呢轉熊市冇比起過去20年其他熊市為嚴重，恒指今次熊市底部嘅市賬率介乎0.91倍至1.27倍之間，都算合理。其實上述分析仲有兩條盲腸，第一，2003年後，會計準則容許損益賬納入投資物業重估收益，呢個因素拉高賬面值水平，今日1.04倍，其實可能係當年嘅1.1倍、1.2倍；第二，今次熊市係咪冇比過往20年嘅熊市嚴重，萬一中國真的會爆炸？就同過去熊市失去可比性。不過呢，股市亦未必一下子反映到世界末日，而上期講到，月底嘅14個月RSI跌到38以下，就已經係中線見底訊號，所以，即使悲觀到覺得熊市未完，要有中線反彈，其實唔難，所以，有多現金，就博啦！晉佳 https://www.facebook.com/advanceguy1/ 