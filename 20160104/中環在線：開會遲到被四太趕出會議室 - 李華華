何超盈跟母親「四太」梁安琪一樣，說話直率爽朗，跟佢傾偈算係賞心樂事；而且，相約兩次見面，佢都準時或提早出現。佢自爆，有次上媽媽公司開會遲到（佢聲稱只係遲咗少少），佢一行入會議室，四太就當住其他同事面前，叫佢行番出去唔使開會，可見四太對女兒都幾嚴厲。佢話，「媽媽有時食食吓飯，都會話番我今日有乜嘢做得唔啱」。四太又不時提醒佢，想成功嘅話，朝九晚五工作係唔夠嘅。佢𠵱家除咗負責保利澳門拍賣，亦喺媽媽嘅私人公司幫手，佢跟其他同事一樣，有投資建議，就要做好PowerPoint，排隊向媽媽sell橋，好多時都輸畀同事，俾媽媽批評佢嘅建議唔實際。對於佢經常出現喺娛樂版，讓人感覺遊戲人間，佢答得坦白：「我一出世就喺娛樂版，我冇得揀！」佢以前唔鍾意，長大後反而懂得轉個方向諗，用喺娛樂版嘅知名度去交朋結友做生意。新年伊始，希望佢繼續認真努力工作喇。