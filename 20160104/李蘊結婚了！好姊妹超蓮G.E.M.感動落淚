24歲嘅李蘊結婚了！原來佢同拍拖三年嘅生意人羅章冠早已註冊，噚日喺海南補擺喜酒，好姊妹何超蓮同G.E.M.鄧紫棋都有出席，二人噚晚仲影相拍片，喺網上直擊好姊妹嘅婚禮。G.E.M.喺IG表示:「想起我們曾一起在家裡哭、想起曾經受傷的妳是如何慢慢遇到幸福，這一刻真的很感動！你很美，從內到外！你是最美的新娘！」而超蓮表示:「看著你們開始談戀愛到現在走到結婚步入禮堂，實在是太替你開心了！感動到眼淚一直流寶貝你會一直幸福到老的！我愛你。」噚日超蓮接受本報訪問話好戥一對新人開心，佢話：「睇住佢識呢個男仔，一齊到O依家結婚，我哋3個佢係第一個嫁，好戥佢開心，頭先個男仔講『我願意』佢又講『我願意』時，我啲眼淚係咁係咁流，覺得好感動，祝佢幸福，快啲生仔，繼續幸福落去。」G.E.M.都一樣感動落淚㗎，佢接受本報訪問話：「非常之恭喜Renee，因為今日我同超蓮聽到佢老公好堅定咁講我願意，而Renee又好堅定咁講我願意嘅時候，我哋兩個都喺度喊，覺得太感動喇，真係好唔容易，因為同Renee識咗咁耐，見過佢好多唔開心嘅時候，見過佢好多好脆弱，需要畀人鍚畀人保護嘅時候，而今日佢終於搵到佢自己嘅幸福，實在太開心喇。」李蘊12年同魔術師劉謙分手之後，就同任職銀行嘅羅章冠拍拖，拍拖嘅呢3年期間，李蘊不時都甜蜜蜜被影到同男友一齊，感情相當穩定，年前更不斷暗示對方係真命天子，嫁硬咁嘅樣，仲曾經講過想25歲前結婚，如今真係夢想成真！而李蘊經理人Peter就話羅章冠o依家轉行做生意，仲讚佢係實幹嘅人。