【扮靚籽：人妻教室】新一年應該有新開始，但唔等如乜都要買過新嘅！冷衫其實是一大塊好好用的布料，尤其長身冷衫，着舊咗仲可以將佢拆件，變成多款不同衣飾，這次教大家將貼身冷衫變成半截裙、手套和頸飾，過年唔使使錢都可以有新衫着！如果你針黹技術差，屋企又冇衣車，可以將布料裁好，找裁縫代勞。
衫身變半截裙
額外材料：粗橡筋一條
做法：
1. 將舊冷衫放平，以畫粉從一邊脥位畫至另一邊，剪出。
2. 以粗橡筋量度腰圍，剪出。
3. 反轉剪出的布料，剪口位預留粗橡筋闊度後向內摺，將剪口位縫合，記緊縫的時候要把冷布拉緊一點，加強裙頭彈性。
4. 縫邊最後要留4cm小口，用大扣針穿起粗橡筋，穿入裙頭位，縫合橡筋和小口，完成。
車工報價：剪好布料，出外找裁縫鈒骨配橡筋連車工約$100
手袖變手套
1. 反轉衣袖，手掌向上插進袖口，量度及畫出手掌形狀。
2. 在畫好的手套形外，畫上約1cm縫口位，剪出；拇指位亦要預留縫口位，因縫合後佔較多空間。
3. 將冷布沿剪口位縫合，剪走多出的剪口布料，將手套反轉，完成。
車工報價：剪好布料，找裁縫鈒骨連車工報價約$200
衣領變頸飾
1. 沿領口剪出半圓形布料，前後攤開。
2. 向領位呈直線剪，末端留約0.5cm空間，把布剪成流蘇狀。
3. 後半布料可以按個人喜好保留或剪去，設計出自家的款式。
場地：112Mountainyam@Fashion Farm Foundation報價：衣姿辦（電話：3488 7960）
記者：容慧心攝影：徐振國編輯：黃仲兒美術：吳子豪