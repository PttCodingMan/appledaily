民建聯唔少立法會議員都好搞笑，原來佢哋啲區議員亦唔可以睇小，盛傳代替陳鑑林出選九龍東嘅柯創盛，喺fb分享一份剪報，籲大家要「知多啲！係醒啲！」仲話嚟緊星期日香港總商會慶祝創會154周年，全港市民可以免費乘搭小輪同電車喎。公民黨「飛機師」譚文豪睇完覺得有唔妥，查明後發現柯創盛分享嗰篇，原來係「過期蛇齋餅糭」，係上年嘅舊聞，因為香港總商會今年應該係慶祝成立155周年！譚文豪之後為咗「知多啲」，仲向香港總商會、香港電車、天星小輪查詢，發現2016年5月29日根本未有免費電車小輪嘅優惠安排，奉勸議員分享文章時，應該小心啲。相比民建聯第二梯隊，公民黨啲新人「係醒啲」喎，難怪柯創盛好快已刪咗呢篇搞笑分享。