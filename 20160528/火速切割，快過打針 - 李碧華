俗謂「一粒老鼠糞，壞了一鍋湯」，但有時「兩個二打六，搞到一鑊熟」。由「槍炮論」粗口大狀馬恩國率領的「一帶一路訪京團」，訪出夜蒲攬女被摸下體等醜聞。斷正之尋歡客，一佘一翁，在政圈冇人識的「67」（咦？點解揀件咁嘅衫自況？重上埋頭條？），艷照（唔知有冇片？）被WhatsApp群組自己友流傳，若非出賣就是轉移視線。粗獷悍將馬大狀藉此上位無望了，政治生涯岌岌可危，那「中澳法學交流基金會」還有臉運作下去嗎？二打六的間接殺傷力不可小覷。只見政客政棍火速表態。朱唇珠割席、親密戰友鼠王芬又跳船、二打六蒲友遭停公職、民建聯老譚更強調「馬恩國只係普通會員」，就怕人誤會為「淫賤聯」急急劃清界線……快過打針。看掉頭他去，自保不失之涼薄，當然應了「牆倒眾人推」，「樹倒猢猻散」境況。別對棋子濫用同情，因為大家明白，政治只有黨性，沒有人性；只有利用，沒有重用。隨時變臉，打入冷宮。雞飛狗走，兔死狗烹，他日689還比不上一頭貓──看尖東忌廉哥這位一代名貓，主人不敵貴租結業，忌廉哥回家歎番吓，千人依依惜別。所有走狗卻黯退。明知用完即棄，但總有奴才、投機者、政治打手、五毛黨（最可憐的一種）……前仆後繼。