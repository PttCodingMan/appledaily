開心少女羅明珠昨早突然心臟病猝逝，終年47歲。羅明珠當年以15歲半之齡出道，一手提攜她的黃百鳴和高志森，與其他成員袁潔瑩、李麗珍等均對其離世感震驚及難過。羅明珠最近有意復出拍戲，對圈中後輩好照顧，曾是情敵的譚小環更讚她是開心果。
羅明珠原名羅皓茵，於80年代加入新藝城電影，首部參與的電影是1984年黃百鳴監製、高志森執導的《開心鬼》，黃百鳴昨早收到羅明珠的親戚電話，得聞噩耗感震驚，他在電話中說：「好突然，十幾日前先同佢見面食飯，因為成班朋友入貝沙灣，佢住附近就叫埋佢。嗰晚食飯佢好多嘢講，個個都好開心，唔覺佢有病，我直情覺得佢有過度活躍，龍精虎猛咁，佢個個都係朋友，冇敵人，係大家眼中嘅開心果。」
執倪淑君二攤
高志森則爆當年羅明珠臨危受命演《開心鬼》，他解釋：「原本第一女主角係拍完《陰陽錯》之後大紅嘅倪淑君（台灣女星），第二女主角係李麗珍，但開咗工一日，倪就話要開陳勳奇部戲冇期。我發茅換人，嗰時新藝城員工Winnie話有個姪女好醒目，即晚凌晨就約見羅明珠，遠高於我要求。」談到最難忘一幕，是羅明珠在尖東海濱公園穿上緊身運動衣跑步，看試片後羅明珠撒嬌說：「你好衰㗎，你好衰㗎。」之後高志森跳槽德寶電影公司，只帶走李麗珍和羅美薇，沒有帶羅明珠是覺得她當時的經歷未夠，他說：「之後30年都係同佢擦身而過。」其他「開心少女」李麗珍、陳加玲、袁潔瑩等無不傷感難過，李麗珍昨日與女兒飛加拿大，在機場途中得知消息感到愕然，袁潔瑩說：「好難接受，4月8日黃百鳴生日會上先見過面，佢當時仲吱吱喳喳不停講嘢，冇變過。嗰晚仲見佢靚咗、弗咗，我仲話下次上佢屋企，買埋士多啤梨同藍莓，因為佢好鍾意食生果。」陳加玲則說：「我都係百鳴哥生日會上見過佢，近年冇聯絡，唔知佢因乜過身。」而拍第二輯《開心鬼放暑假》的傅明憲連說三聲「好突然」後說：「大家識咗30年，真係好可惜，佢個人好開朗。」
同小環沒芥蒂
羅明珠當年離開新藝城後，加入華星唱廣東歌及接拍無綫劇，與李克勤、呂方、張衛健等合作過，與克勤拍攝劇集《不再少年時》，克勤昨在電話中說：「嗰時佢係天真無邪少女，教我好多電視上嘅嘢，好可惜。」身在上海的呂方說：「印象中佢係個好可愛嘅女仔，聽講佢呢幾年好注重健康。」健仔說：「會為佢祈禱，希望佢媽媽勇敢啲，日子總要過。」陳雅倫與羅明珠曾同屬華星唱片，她說：「大家年紀差唔多，佢靚女又叻！」在圈中人緣極好的羅明珠，經常出席不同飯局聯誼，譚小環與羅明珠雖然都曾經與排舞師Sunny Wong拍拖，但見面沒尷尬，小環說：「真係早幾日先見面，唔算熟，但佢係開心果，仲主動走嚟問我『你點呀？』可能大家都係性格樂觀，可以話一見如故。」羅明珠又曾與吳業坤一齊唱K，坤哥說：「佢對所有人都好nice。」採訪：何永寧、皓騫、嵐山