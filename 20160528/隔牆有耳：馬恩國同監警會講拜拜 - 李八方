監警會噚日公佈一屆委員名單，睇來睇去總係少咗個名，原來就係近排火辣辣嘅民建聯馬恩國（圖）。6年前馬恩國首度獲委任入監警會嗰陣都冇乜人識佢，短短6年時間，佢先以「粗口大狀」響朵，到變成支持重審前警司朱經緯喺佔領期間、將警棍當成手臂延伸案嘅委員，到最近再因一句對付港獨「要槍有槍，要炮有炮」成為紅人。咁點解會冇得留喺監警會呢？八方問過馬大狀，佢言簡意賅咁話「6年任滿，自然規律」。查實港府有個「六六原則」，即係一個人唔可以喺同一公職做超過6年，兼且一人唔可以同時做多過6項公職。馬恩國2010年入監警會，到家陣啱啱好6年，唔畀留低都算係跟規矩嘅。