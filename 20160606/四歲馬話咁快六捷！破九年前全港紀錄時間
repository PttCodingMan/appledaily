這天第九場二班1800米草地，華將梁家俊連續第二次幫賀賢馬房騎「太陽喜喜」，此駒上仗1400米搏輸做阿二，呢鋪大幅增程初跑1800米贏馬補中，單Win及組合獨贏A3，分別派147.5及30元。梁家俊連同第七場以李易達之「機緣再現」贏港大校友會盃，成功起孖兼捧盃，表現搶鏡。四歲馬「太陽喜喜」服役一年左右已6捷，最初4 Win為1200米，前仗首戰田草1600米即贏，上次縮回1400米用梁家俊，結果跑第二，這天改攻1800米估不到更勁，採取居中留前鬥後戰略，末段衝贏由雷神策騎的大摩新勝貴價自購馬「精氣神」，且造出1分45秒88，打破約九年前2007年10月1日「包裝大師」的1分46秒2田草1800米舊全港紀錄時間。相反「精氣神」贏完再跑田草1800米，頂唔住「太陽喜喜」的強勁衝刺，2倍全熱門只能保住一席連贏配腳，大摩這天仲未贏到馬，為馬房連勝18次沙田賽事後斷纜埋下伏線，至於雷神跑完呢場，總分增至40分，已經冇可能有對手追得過佢，騎師王又係佢世界。今場三、四名由一對冷馬「英明神勇」及「觀自在」憑後勁瓜分，四重彩派近七萬元。