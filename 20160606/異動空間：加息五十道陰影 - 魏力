美國非農職位僅增3.8萬個，6年來最差，預期係16.4萬份。數據一出，全人類O嘴，彭博主持爆出一句「mad stat」，就知有幾震撼！耶倫早排先話美國未來幾個月適合加息，轉頭就畀個數據摑一巴，網站Seeking Alpha就以「Fifty Shades of Delay」為標題，形容加息一拖再拖，去年係咁易加0.25厘，經濟已頂唔順，從收水角度去睇，目前全球10萬億美元國債係負利率，美國唔加息，資金一樣湧住去買美債，有萬劍歸宗效果，我係儲局都唔同你急。加唔到息可兩面睇，樂觀係銀根繼續鬆，有得炒，但放水去到盡頭，邊際效用已極微，甚至帶來反效果，未來趨勢係收水，堅離地的資產價格總會回落，只係步伐比大家所想為慢，有時甚至好似跌唔落，引來更多人在下跌中途入場，隨時比股災、樓災消耗更多購買力。美息慢加，金價是最受惠之一，雖然近期顯著回落，但魏力信念不變，也是一股未走，SPDR金ETF（2840）呢注未必會大贏，但幫手lock住筆錢，唔好亂買無謂嘢，也是幫了個大忙。個股方面，網龍（777）深港通上緊力，吼實。魏力 http://www.fb.com/2012jason 本欄逢周一、五刊出