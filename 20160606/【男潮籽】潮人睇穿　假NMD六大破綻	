【男潮籽：玩物達人】一對adidas NMD惹來全球瘋炒，由原價千幾炒至逾六千，如此賺錢良機，試問生產強國怎會放過呢？記者近日找到一對「超A」NMD，仿真程度直迫天際，就連波鞋達人也要落足十二分眼力才能分辨真偽。以下將會臚列A貨的六大疑點，記得畀錢前先睇真，別被奸商宰割！
平民R1 Primeknit　多人買易中招
近半年，NMD可謂街頭曝光率最高的鞋款，坊間除了熱炒OG色，聯乘Nice Kicks推出的特別版亦炒至逾六千。不過這些天價款式都是睇多過買，而今次要分辨的黑色NMD R1 Primeknit則較為「平民」，炒價「只」約$3,499，因為較多人購買，相對亦較多人中招。至於為大家拆穿六大破綻的達人，就是波鞋網站KICKZ-LAB的管理員熊勵勤（熊兄）及許威廉（威廉），二人不約而同地說：「假鞋嘅細緻度再度提升，入手嗰陣真係要打醒十二分精神，廢事俾不法商人有機可乘。」
破綻1：亮身鞋盒
一般來說，假鞋盒的像真度往往較鞋本身低，以NMD為例，假的比較亮身，真的比較啞色。另外就是盒側標籤上的鞋相，假的解像度較低，真的則較清晰，「但要留意，標籤上嘅號碼樣式喺唔同國家都有不同，唔可以用嚟分真假。」威廉說。江湖又傳聞不少奸商會以一隻真鞋配一隻假鞋來賣，所以有機會掛羊頭賣狗肉，還是看清鞋身較妥當。
破綻2：Boost底透光度低  
Boost底是adidas近年的撒手鐧，要複製箇中技術當然有一定難度，威廉發現以手機的LED補光燈直射鞋側，真鞋的透光度明顯較高，假鞋較不透光。
破綻3：鞋尖編號較大
在鞋底前端會發現一組由英文及數字構成的凹凸編號，只要細心觀察，假的字體較大，真的字體較小。
破綻4：三間較平面
威廉說：「睇番真鞋嗰三間，邊位嘅膠水比較明顯，整體嚟講較有立體感，表面都睇到紋理。假嘅就比較平，貼實鞋身，表面亦都比較光滑。」
破綻5：Tag位只有兩條車線
「成對鞋最易睇到破綻嘅就係鞋踭嘅tag位，真嗰一對，凸出嚟嘅部份會長啲，假嘅就短啲。另外就係鞋櫳內側，真嘅有三條車線，假嘅只有兩條。」熊兄說。
破綻6：鞋櫳標籤近鞋踭

「以往最易用鞋櫳標籤嚟分真假，但今次做得好真，但都可靠佢哋個位嚟分。」熊兄說真鞋標籤縫得較四正，位置較近鞋尖；假的較歪斜，較近鞋踭。
查詢：SoleFlyHK旺角花園街75-77號花園商業大廈7樓702室記者：韓繼聰攝影：潘志恆編輯：陳國棟美術：利英豪