上星期五，升嘅股都係喺小弟心目中比較劣質嘅股，感覺自然冇之前咁良好，就係呢種感覺，促使小弟先減貨，睇定形勢先嚟策劃下一步。最強勢嘅科網股同手機設備股當中，龍尾股明顯跑贏龍頭股，IGG（799）、金山軟件（3888）、高偉電子（1415）同TCL通訊（2618）追落後，上星期五升4%至8%，反而瑞聲（2018）、舜宇（2382）開始腳軟，跌大約1%，而騰訊（700）純粹因為尾市有買盤挾高而微升0.4%。聰明錢唔玩優質嘢、轉玩劣質嘢，證明呢一浸強勢股炒得飽飽滯滯，需整固吓。亦有個別小弟一直睇唔上眼、睇唔過眼嘅股票升，都係感覺不良好。炒到龍尾股，唔一定代表市況出現問題，但顯示出三個訊號，第一，係因為龍頭股同龍尾股嘅價值相距太遠，資金換馬促使兩者差距收窄，強股消化獲利盤後，先有再升動力；第二，It is not my day，心目中好股表現差過衰股，證明自己氣勢有所轉弱，無謂繼續硬拼；第三，聰明錢退縮，至少證明形勢不如前，你唔會知道大市只是唞一唞還是急轉直下，冇必要一味盲目樂觀，最佳選擇係先袋穩個本，等下次機會再出擊。晉佳 http://www.fb.com/advanceguy1 本欄逢周一、三、五刊出