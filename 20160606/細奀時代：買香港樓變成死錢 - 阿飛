香港樓市已變成一座圍城，外面的人想入去，裏面有人想出去。平民百姓要賣樓絕對不容易，二手業主根本鬥不過發展商去爭客。香港發展商的營運模式已變質，和外國的汽車業一樣，所謂賣產品，其實是賣貸款，發展商演變成為財務公司，提供高成數按揭給客戶，一二手市場首期相差太遠，近期更加有頭幾年供息唔供本的做法。上車客被發展商吸乾，要換樓就變得好難。所以香港樓市將會超級M型化，只會有上車盤及豪宅兩類選擇，迎合平民百姓及富豪的需求，中產階級會被忽略。一旦買樓之後，好彩的話，就被綁死幾年，不幸香港經濟未來幾年每下愈況，隨時綁足一世，如果要解脫，就惟有按所謂市價打一個大折扣。買第一層樓絕對是一個非常嚴肅的選擇，試問有幾多人可以用上車盤換豪宅，還要沽樓時先蝕頭注。作為投資者，大忌是生錢變死錢，買香港樓已經是變成死錢的一條路，除非是想買一份安全感，否則租樓肯定上算得多。至於香港地產股，亦應該重新用另外一個角度去評估，因為已經兼營財務公司，本身的資金需求，以及營運風險，都會比以前為高。當然潛在利好因素是政府減辣，這樣才可以啟動投資需求以至換樓活動。不過政府官員永遠是保守，而現政府很明顯以壓低樓價作為自我評價的最主要指標，基本上短期減辣機會接近零。阿飛本欄逢周一刊出