361度（1361）今年首季銷售數據keep住靚仔，食住運動消費熱，361度有運行，明年6倍幾預測PE，平通街。361度啱公佈無耐今年頭一季銷售數據，主打361度品牌同361度童裝嘅同店銷售，分別錄到7.2%同7.5%增幅，比上年同期總體6.3%增幅仲要好！而集團喺前排搞嘅2016年春季、夏季，同秋季定貨會，亦分別錄到15%、15%同高單位數增幅。睇到係，361度定貨會已經打咗個底，加埋零售呢part開咗個靚頭，361度繼續掂檔。361度引述歐睿國際報告，預計中國運動服飾市場規模，喺2014年1,500億元人仔基礎下，未來五年以每年超過8%幅度擴張。即係話，到2019年時，成個市場規模，會超過2,200億元人仔。亦諗到，都市人開始注重健康，唔計政策因素，運動熱潮帶動呢個瓣數一路有自然增長，361度食住呢鼓消費熱，亦keep住有運行。
361度平絕各行家
場內專業預估，361度今、明兩年EPS 0.33港元同0.386港元，增長12%同17%，明年得番6.6倍預測PE。行家安踏（2020）明年預測14.8倍、寶勝（3813）14倍、李寧（2331）10.8倍、特步（1368）9.6倍，匹克（1968）8.6倍，行家平均11.6倍PE，361度平霸。361度上年尾揸現金46.3億港元，係成間公司總市值89%，齋淨現金亦去到28.5億港元，又係現金牛，防風力有番咁上下。兜361度，當追到最近磅嘅匹克明年8.6倍PE水位，361度現價2.52元講緊要升30%，到3.3元。
錢雋細價股專家本欄逢周一、三、五刊出