今個月3日是「不能錯過的女友」唐詩詠35歲生日，比她細兩年的男友洪永城，即花心思為女方安排台灣蜜月之旅。日前二人返到香港，繼續愛得癡纏，前晚本報拍到洪永城帶詩詠到西半山睇樓，行到僻靜處，更罕有地拖手。有指洪永城和詩詠早有默契，打算先築愛巢再拉埋天窗，姊弟戀有望今年內修成正果。
洪永城和唐詩詠拍拖年半，二人郎才女貌，形象討好，一直被外間睇好。早前有指洪永城打算和詩詠進一步發展，向女友提出同居，但被詩詠稱為「大哥」的馬國明勸阻，希望她「揀定啲」，令本已答應同居的詩詠突然改變初衷，導致同居計劃泡湯。馬國明從中作梗，令洪永城如意算盤打唔響，不過前晚洪永城與詩詠被發現拖手睇樓，莫非詩詠已經「揀定咗」？
手指指討論
前日傍晚6時許，本報目睹身穿黑色背心連身裙、頭戴黑色cap帽的詩詠，開車現身灣仔囍帖街（利東街），她泊好車後到便利店為「八達通」增值，其間邊行邊講電話。望穿秋水，男友洪永城終於現身，他與詩詠分別將自己的座駕前後腳泊入同一個停車場，洪之後往囍帖街方向會合女友，二人繼而在附近商店漫步拍拖，只見他們雖然隔着一個身位，但沿途有講有笑，非常親密。到8時左右，二人再與一名男友人離開灣仔，洪永城沒有駕駛自己的座駕，反而與友人一齊坐詩詠的車離開，洪永城選擇坐在後排座位，男友人則坐前座，原來是方便友人先在中環下車。放低友人後，洪永城和詩詠便正式開始當天的甜蜜西半山睇樓之旅。二人先在區內遊了半小時車河，便將車停在屋蘭士里。下車後，洪永城邊抬起頭邊與詩詠指手劃腳，指着附近的大廈，只見二人不斷討論，看來對該區物業非常感興趣。
拖手行公園
二人逗留約15分鐘後，便向着西城公園方向散步，整晚都保持一個身位距離，當他們行到夜闌人靜處時，終於放下戒心，罕有地拖手。不過當記者走近採訪時，他們才如夢初醒，放開手急急彈開。當問到去囍帖街是否看婚嫁物品時，詩詠即時很大反應說：「梗係唔係啦！」洪永城就保持微笑表示沒有回應，但很有心叫記者小心落斜路，他解釋剛才與詩詠一起手指指，是因為有朋友在這一區居住，他說：「有朋友住呢區，知道呢度幾靚，有個公園，食完飯咪嚟散吓步。」當追問兩人是否有意在這區築愛巢和打算結婚時，洪永城未有否認只繼續微笑上車離開。昨日本報再致電洪永城，他在電話中說：「我唔方便答你哋呀，我知你哋影咗，好突然吖，我有睇過（即時）新聞，真係唔可以答你，唔好意思。」至於詩詠亦以短訊回覆說：「只係散散步，大家唔需要作任何揣測，多謝關心！」採訪、攝影：陳辰、楊浩賢
玲玲話：詩詠今年有結婚運
堪輿學家麥玲玲表示1981年出世的唐詩詠，八字和流年是60年一次的天合地合，今年和出年同樣步入傳統喜事年：「人生大喜事有三樣，結婚、買樓同有喜，詩詠八字好清晰，今年有結婚運，下年有生仔運，去到下年係佢本命年，反而名氣運就冇之前咁犀利，會少曝光，可能到時佢忙緊屋企事。」唐詩詠有望今年出嫁，相反1983年出生的洪永城，由於命水多桃花，會有女性主動埋身，能否與詩詠步入直路，取決他是否能抵抗誘惑，麥玲玲說：「男方今年財運好旺，佢哋呢兩年有望突破關係，但去到2018年關係有變卦，有機會錯過呢段姻緣。」