伍文生(Isaac)，曾任兒童節目主持，演出無數劇集，08年他離開效力13年的電視台，放下香港的一切與太太回到澳洲生活。5年後，他回流返港，於岳父的蛋牛治店學藝，到現時已是三間蛋牛治外賣店、Café的老闆。記者：譚倩宜　攝影：馮峰、吉吉
一連三集的《男煮人》系列會介紹三位不同背景、風格及主理食品的男廚師，首集介紹的是有文生哥哥之稱的伍文生(Isaac)，2014年他在大角咀開設首間蛋牛治外賣專門店，至今已有3間分店。說到當初選擇離開效力了13年的電視台原因，Isaac表示：「當去到一個地步，你再做落去都係咁，睇唔到有咩突破，所以就決定同太太返澳洲。」於澳洲Isaac曾當節目主持、婚禮司儀、Handyman甚至從事老人事業，後來因為岳父的一通電話，Isaac決定回流返香港：「有日岳父打畀太太，問我喺澳洲生活成點，佢話30幾歲人，冇理由成世就咁喺澳洲，我諗下又係，既然都已經拎咗居留權，又生咗小朋友，所以就決定返香港。」
回到香港，Isaac先於岳父的新香園堅記「實習」，之後在岳父介紹下，到了一位uncle的茶餐廳工作：「喺呢段時間我學識點去運作一間舖頭。半年後個uncle又覺得我要出去闖，於是就提議同我合資開外賣店。」第一間屬於Isaac的外賣店舖就此誕生，之後他更買下拍檔的股份，全資擁有這家外賣店。要捨棄工作了13年的幕前工作，轉型從事飲食業，問到Isaac當初是如何做得到？他說：「最重要係我中間去咗澳洲生活，學識放低自己。」每當有客人認出自己時，Isaac都會大方回應：「有時啲人關心你，問你點解會轉行，我會答佢『係呀，轉咗行呀，既然認得，不如食多份蛋治啦！』好多時大家都係吹水，如果你想低頭唔俾人見，你可以低到幾時，倒不如抬頭做。」
雖然有3間屬於自己的外賣店，但Isaac指並不打算以此當終身職業，他笑說：「做飲食好辛苦，所有做飲食嘅男士都冇手毛，因為對住啲火爐，咩手毛都會燒晒。」Iscca指當初於深水埗以外的地方開蛋牛治店，只因覺得如此美味的食物只有一個地方可吃到，實在是太浪費：「我最希望喺唔同區都可以有蛋牛治外賣店，唔知做唔做到，試下囉。」拿得起，放得低，這正是真男人所具備的特質。既然娛圈發展不如意，就毅然轉行闖出一片新天地，Isaac完美演繹出這打不死的港人精神。
下集《男煮人》將會介紹有「日本通」之稱的拉麵達人Meter Chan，看看他如何將日本拉麵文化引入香港，今晚請繼續追看《男煮人》系列第2集。