中期反彈浪展開，想短炒可把握未來兩周左右機會，但中線睇法無變，仍然睇落，所以入場緊記贏要食、輸要斬，無得磨爛蓆。有蟹貨宜把握機會減磅，儲定彈藥等大底出現撈貨。大股彈咗一輪，午後二三線全面起動，想盡快享受升浪，炒毫子股係不二法門，風險較高但買細注啲，控制番風險即可。魏力望住格隆匯港A100指數個表去搵股，皆因北水比較熟悉，易吸引熱錢湧入賺快錢，超殘等彈一號：北控醫療健康（2389）。點判斷係殘？高位跌咗三分二，淨現金12億元，PB得番1.5倍，隔籬隻阿里健康（241）PB 22倍！殘到上月管理層批番1.8億股options畀自己，每股0.53元，現價僅高3格。高管唔會搵自己笨，換股價一定留唔少水位畀自己，睇住來炒好少失拖，短線目標0.7元，穿0.5元止蝕。北控醫療主打養老業務，近月獲注四環16萬平米地皮，位置佳交通方便，每平米成本為3,000蚊人仔，資產升值空間大。此外，集團與北京協和醫院組成良醫聯盟，在浙江提供O2O醫療服務，前景相當不俗。魏力 http://www.facebook.com/2012jason 本欄逢周一、三、五刊出