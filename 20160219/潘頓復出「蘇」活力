停賽三日之潘頓將於周日賽事刑滿復出，翻查這位騎師近兩季七次停賽復出例有馬贏不突止，而且每次均贏兩場或以上，證明餓馬後鬥志特別旺盛。今戰潘頓座騎中，「活力小駒」、「錶之勝」、「好人好事」及「星之勇士」均出自蘇保羅馬房，提防會連場出擊。自從12月至今，蘇保羅與潘頓於田草賽事合作七次，交出四冠一亞一殿一第五未失獎金，今次一口氣合作四駒，應是馬房配合潘頓復出之部署，其中「活力小駒」及「錶之勝」上仗同於1月24日賽事贏馬替馬房起孖，今次又被安排一齊跑，似乎想歷史重演。「活力小駒」上仗久休逾半年復出，起步漏閘讓賽下仍以收韁姿態輕取對手，四歲馬比上季又再進一步，留在三班再跑贏馬路程可篤定連捷。至於「錶之勝」上仗初跑1600米取得季內第二場頭馬，等番同程再來，坐亞望冠應該冇問題。