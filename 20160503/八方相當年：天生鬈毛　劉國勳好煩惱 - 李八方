有冇發現細細個返學，班上總有啲同學好似電咗髮咁？但其實佢哋係自然鬈髮，卻因此喺生活惹嚟唔少不便。最近過咗黨內初選，9月料代表民建聯接葉國謙棒出戰區議會（一）界別嘅劉國勳，原來都係苦主，今年35歲嘅佢話想搞「天然鬈同學會」，聚集同路人訴苦水。
鏟短留長都俾人鬧
現為北區區議員嘅劉國勳喺粉嶺祥華邨蒲大，呢位屋邨仔又名鬈毛，「細細過聽到有人話：你就好啦，唔使電髮，都不知幾咁討厭！」到底有乜不便？鬈毛勳話讀幼稚園時，媽媽曾經俾老師「照肺」，質疑點解唔幫佢梳好頭先返學！中學踏入青春期，後生仔通常唔鍾意鬈毛，佢一度鏟到頭髮好短，「點知有老師話係叛逆行為，以為我搞抗議喎！」大個咗終於可以隨心所欲剪短啲，至此卻開始明白鬈毛嘅好處：「因為鬈得嚟又濃密，到咗呢個年紀，唔少男士會羨慕。」屋邨仔係咪一定壞？鬈毛勳話唔係，佢都係群埋同層嘅同齡鄰居踢波之類；佢直認細個好多嘴，又鍾意整蠱同學，經常俾老師放喺課室「特別位」：「坐最前嗰個位，後面專登吉咗一行，唔畀人坐我後面，哈哈。」