上周五舉行嘅NBA常規賽，最近飽受腳傷困擾嘅勇士當家球星「咖喱仔」史堤芬居里（Stephen Curry）突然美斯上身，除咗用美斯嘅思維去應付比賽之餘，為咗保護脛骨仲戴埋足球護脛（小圖）上陣；最終幫勇士大勝拓荒者128:108，戰績刷新至34勝兩負。
雖然主隊嘅尼拉特（Damian Lillard）今場拎到「雙雙」40分10助攻，但咖喱仔依然都係焦點所在；原本勇士隊醫就話咖喱仔嘅脛骨傷勢要四周先會痊癒，但係咖喱仔又點會願意唞咁耐？佢為咗避免再次受傷，仲決定戴護脛上陣：「我會不斷試新嘢，直到有效為止。」
居里：當美斯咁打
咖喱仔最近不斷同足球扯上關係，佢似乎覺得自己同金球獎得主大熱美斯有唔少相似之處，佢表示：「我覺得我同美斯都係創造力豐富嘅球員。我勁鍾意睇佢踢波，係佢嘅狂熱粉絲。」佢喺賽前已經揚言要用美斯嘅思維去比賽，最終佢攻入26分又交出九個助攻，其中一球仲係no-look妙傳畀保格（Andrew Bogut）「拆你屋」，望落都有幾分美斯嘅影子。不過問到佢會唔會轉行踢波，佢就好堅決咁話唔會喇。