選舉有首投族，跑馬則有守齋族，以這天賽前為例，葉楚航、史卓豐同韋達，最近一次贏馬都已是去年11月，當中葉楚航、史卓豐守齋時間，都比韋達長。結果負負得正下，上次賽事胃痛缺陣的史卓豐，這天復出戰至第三場四班草地1200米，接手葉廐「保羅威威」半條直路於大外欄如飛殺上，冚過潘頓「好人好事」同韋達「星光大師」爆冷勝出，後兩駒分獲二、三名，第四名則為羅理雅座騎「風雷」，前駒單Win派224元，組合獨贏A3則派34.5元，四重彩派二萬二千幾。史卓豐自11月18日於泥地贏容廐「老友記」以來，首度揚威凱旋門，葉楚航則打破在11月8日勝出「天才」後的兩個月頭馬荒，兩人歷史性第一次攜手建功，前高官葉澍堃有份的團體馬「保羅威威」苦戰兩季亦告出頭。反觀韋達卻繼續沉淪，「保羅威威」一向由佢騎開，跑來跑去最叻第二，今次一換史卓豐即刻勝出，不知是否十三少韋達揀騎東廐「星光大師」，若是他放棄「保羅威威」，咁就唔怪得人了，韋達對上一次已經係11月29日勝出「經典帝國」，守齋期之期破晒自己在港出賽紀錄。葉楚航說：「我對『保羅威威』有情意結，團體馬主其中一位成員馮醫生，曾幫我做鼻敏感手術。另外，我以往做騎師時，曾騎過『保羅威威』，該駒當時由甘光達訓練，後來轉去吳定強。『保羅威威』今仗排12檔，焗住留後跑，此馬的韁口不好，好容易搶口，史卓豐控制駕馭得很好，早段留得穩定，中段攝個靚位，末段展開衝刺，人馬發揮令我很滿意。」