英國會喺6月23日，就係咪會脫離歐盟舉行公投，呢件事對香港人嚟講好似好離地，雖然香港係英國前殖民地，但兩哋家陣嘅經濟往來其實唔算重。不過如果你係滙控（005）、電能（006）同長建（1038）嘅股東，英國脫歐就絕對關你事。根據法巴嘅講法，無論公投結果係點，單單係公投落實舉行，都已經會有壞影響，因為公投增加咗英國嘅不確定性，繼而會損害到當地嘅消費同投資信心，亦都不利英國嘅外國直接投資。如果英國最終真係脫歐，影響就更大，因為英鎊會首當其衝下跌，當地GDP亦都難免會受累。講到喺英國有業務嘅本港上市公司，滙控一定榜上有名，事關英國同愛爾蘭，夾埋佔滙控收入28.19%，不過都唔夠電能多，電能喺兩國嘅收入合計佔公司收入49.52%。唔止喺英國做生意嘅企業，就連喺歐洲有業務嘅企業亦受牽連，因為脫歐會觸發英鎊滙價下跌，繼而間接削弱非英國企業喺歐洲嘅競爭力。新秀麗（1910）同歐舒丹（973）喺英國以外歐洲地區嘅收入，分別有19.08%同17.53%，佔比唔輕，所以英國脫歐多少都會對佢哋有影響。究竟英國脫歐機會大唔大呢？我用賠率答你。英國博彩公司Ladbroke就英國脫歐開賭盤，買英國留喺歐盟嘅賠率係1.33倍，買英國脫歐嘅賠率就係3.25倍。雖然暫時英國脫歐嘅機會睇落唔算大，但距離公投仲有三個幾月咁多，中間可以存在好多變數，揸住有英國同歐盟業務股份嘅散戶，唔能夠掉以輕心。El.本欄逢周二、五刊出