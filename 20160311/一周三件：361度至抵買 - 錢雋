361度（1361）啱啱派咗靚仔成績單之餘，最近幾個涉及今年嘅訂貨會，又有唔錯增幅，得6倍預測PE，平盡全場。361度啱啱派上年度成績單，純利增長30%，到近5.2億元人仔，以人仔計，兼實實在在每股增加派息6%到5.3仙，好靚仔。而361度先後搞咗3次屬於今年嘅訂貨會：2016年春/夏季定單，同比增加16%、2016年夏季訂貨會總價值增加15%，而喺2016年第三季訂貨會，亦錄到高單位數增幅。3次訂貨會，已經有唔錯銷售打底。
受惠二孩政策
361度引述大型研究機構歐睿預計，內地運動服飾市場，喺2014年1,500億元人仔規模下，5年內，每年以超過8%幅度增長。又根據國家統計局資料，預計到2017年時，內地童裝行業市場規模將接近3,000億元人仔。361度上年嚟童裝收益，去到近5.9億元人仔，增加16%，兼去到總收益13%。睇到亦諗到，361度主打運動瓣數，食住內地運動熱帶嚟需求，加埋二孩政策，同中產一族肯為小朋友花費，集團兩個瓣數，keep住有運行。場內專業評估，361度今、明兩年EPS 0.34港元同0.384港元，明年預測6.2倍PE、0.6倍PB。行家安踏（2020）明年14.5倍PE、李寧（2331）11倍、特步（1368）同匹克（1968）8倍PE，361度至抵搞。又361度，由上年尾12月3.23元，到家陣累跌26%，又再落番近大半年嘅橫行底，又有技術性支持。兜轉361度，當追番上最近磅匹克8倍PE，現價2.38元講緊要升近30%到3.07元。錢雋細價股專家本欄逢周一、三、五刊出