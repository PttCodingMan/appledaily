持有Dr Reborn嘅新股醫思醫療（2138）今日掛牌，聞說幾位靚女代言人因事忙未必出席上市儀式，不過37歲創辦人鄧志輝又打botox又做脫鬚根療程，佢自己都可以做生招牌喇。
唔讀醫科　曾兼職做修身堂
翻閱招股書，鄧志輝都算厲害，考入港大醫科，讀咗兩年轉讀工商管理，一邊讀書一邊做兼職，先後去咗修身堂（8200）同變靚D（8079，現稱易還財務）做sales，可能佢從中深刻了解到女人錢容易賺兼財源滾滾，佢2005年畢業冇耐就自行創業，開醫學美容中心。招股書話，佢係以個人積蓄開創業務。佢2010年向舊老闆收購變靚D香港業務，之後買埋澳門業務，再另外買多兩檔美容生意，全部夾埋用咗1,003萬元，咁就建立咗一盤大生意，𠵱家仲搞埋上市。公司招股價3.03元，如果唔潛水，公司市值至少30億元，鄧志輝持股75%，身家即刻多咗23億元，咁仲唔係另一個「70後」獅子山下奮鬥，最緊要懂得利用香港股市發達嘅故事？佢呢盤生意認真好搵，2015年度收益6.2億元，純利1.7億元，較前一年升成倍。再仔細啲睇，公司話幾乎所有客戶都係個人零售消費者，而來自頭五大客戶嘅收益，2015年度有330萬元，除開即係每人奉獻66萬大元，2014年度條數除開每人畀114萬元。原來呢個世界，真係有人願意一年畀一百幾十萬搞醫學美容，公司唔上市真係笨。投資者會否俾佢搵笨就唔知喇！李華華mailto:LiWaWa@AppleDaily.com