四川成渝（107）啱啱派咗首季靚仔成績單，PE平絕，PB亦平霸，翻半番計，都仲未追到最近磅行家。成渝現價2.67元，一年累跌39%，潛喺一年橫行底。行家深高速（548）由上年8月開始反彈，家陣幾乎翻半番，1年累計，都係跌近10%、其餘江蘇寧滬（177）同期累跌4%唔夠、越秀交通（1052）的14%，安徽皖通（995）的29%。成渝爆殘！場內專業預估，成渝今年0.5倍PB，比起集團對上10年平均0.85倍PB，平咗41%。同樣專業預估，上邊行家江蘇寧滬，今年預估1.96倍、安徽皖通1倍、深高速0.94倍，又越秀交通0.8倍，講PB，成渝場內至抵。成渝家陣除咗公路瓣數，呢期兼佈局金融瓣數，搞埋資產管理、融資租賃，同入股仁壽農商行，成為大股東。諗到係，新搞瓣數，中線有機會為成渝搵真銀之餘，兼會為成渝帶嚟肥仔增值，PB仲要再低。成渝A股（滬：601107）現折約5.2港元，H股比A股折讓49%。場內有對應A股行家，江蘇寧滬H股比A股，係講緊有溢價！又深高速H股比A股折讓31%，成渝係繼皖通（H股比A股折讓62%）之後，第二大A、H股折讓的公路股。成渝啱啱派今年第一季成績單，盈利增長近19%，到3.4億元人仔，年率化，全年盈利13.6億元人仔，增長30%過外。再保守啲，成渝今年EPS增長10%咁大把，到0.43港元，預測6.2倍PE，又係平絕全場。買成渝，當翻半番到4蚊計，PB先上到0.75倍，仲係場內至抵！錢雋細價股專家本欄逢周一、三、五刊出