相信好多人都同記者一樣，平時日常生活、行街食飯飲嘢旅行，都好少拍片，最多都係snapshot吓咁。為咗方便呢班懶鬼，facebook又有新搞作，就係一鍵整slideshow。
嘩！360度相片都未玩熟，又有新嘢？！唔使驚，slideshow功能其實好user friendly，只要你喺過去24小時之內，至少影咗五張相片或者短片，facebook就會建議你將佢哋整成slideshow。呢個功能一共提供十個主題，包括被鼓舞、生日、好玩、超經典、窩心、感恩、冒險、愉快、熱血沸騰同懷舊。當中好玩、超經典同懷舊嘅效果最特別，彈嚟彈去夠晒過癮。其餘就分別唔大，只係背景音樂有啲不同。另外，你仲可以改變相片順序，甚至tag你個friend。其實就好似以前整PowerPoint咁，加啲音樂，改吓啲換slide效果，相當易上手。　不過講返轉頭，呢個功能本來屬於同一個阿媽生嘅app－Moments，預計喺今個星期逐步開放畀facebook用家。想搶先試玩，就要睇實你部手機啦！資料來源：TechCrunch記者：陳國棟