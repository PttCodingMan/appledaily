港交所（388）上市16周年，噚日收市後照舊喺金鐘萬豪酒店舉行酒會，超過900人畀面出席。咁多人聚埋一齊少不免講是非，熱話當然係邊個出選立法會金融服務界議員，仲有前議員詹培忠嘅病情喇。業界盛傳，今屆金融服務界議員「肥老闆」張華峰未必能夠自動當選，皆因有人正蠢蠢欲動，想同肥老闆爭一爭，唔怪得噚日唔少人一見到肥老闆，劈頭就問佢︰「下屆立法會點呀？」之後就行埋一邊傾。  
傳鄧聲興加入混戰
一直有消息指，金利豐（1031）老闆娘朱太有意支持靚仔股評人、君陽金融行政總裁鄧聲興參選。係真嘅話，唔少女股民可能喊濕幾個枕頭，事關做得議員，應該冇乜時間講股。而詹培忠囝囝、巴布亞新幾內亞駐港領事詹劍崙（Ricky）舊年受訪時講過，若有人激發佢，或現任議員唔稱職，唔排除今年參選。提到Ricky，噚日好多人關心佢爸爸嘅病情，事關有傳金勞詹心臟病入院，𠵱家喺仁安，仲可能打亂佢參選港島區嘅計劃，未必可以參選。不過見Ricky噚日都有出席港交所酒會，見佢神情都算幾輕鬆，希望金勞詹早日康復，繼續為民請命啦。李華華mailto:LiWaWa@AppleDaily.com