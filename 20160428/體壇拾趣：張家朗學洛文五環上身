奧運四年先一次，唔係人人都去到，有機會參與實在值得紀念。新任亞洲冠軍、18歲男子花劍里約奧運代表張家朗，趁上個禮拜放假，實現咗應承過自己嘅一件事，就係去紋「奧運五環」上身（下圖）。
家朗噚日出席一個奧運100日倒數記者會，話紋身意念係嚟自NBA偶像洛文，但自己唔會周身紋，主要係難得第一次入奧運，一定要紋五環紀念；佢又話紋喺右臂後方，唔會咁揚喎。家朗今日就會重投練習，希望里奧能夠有好發揮。