有一把靚聲的Adele當上國際級天后，有喜劇細胞的Rebel Wilson成為荷李活影壇搶手貨，擁有常人眼中叫肥嘟嘟curvy身形的她她她，絕對是人生勝利組！宣佈不再減肥的鄭欣宜去年一首《你瘦夠了嗎？》獲不少網民讚好，今年再接再厲，推出新歌《女神》，宣揚人人也是女神的正面訊息，這份自信光采，向社會審美標準的正面逆襲，也算是擺出一種勝利姿態吧！統籌：林妙萍造型及撰文：趙潔恆攝影：郭賢興錄影：林德雄、陳志嵐化妝：Samuel @江中平化妝室髮型：Milk Chan & Morris Ko @ Xenter鄭欣宜個性又爽又直，甫坐下即問她可否讀出一些網民留言，她想也沒想就一副放馬過來的樣子。看到對自己尖酸刻薄以至是人身攻擊的評語，欣宜聳聳肩：「其實都慣，同埋啱啱讀嘅都係關於肥嘅，都冇新意啦！其實呢啲說話唔會令我肉酸，反而係講嗰個人肉酸咋嘛！」不用看牌品，欣宜示範何謂EQ高，修養好。
怕被批不專業
欣宜從不迴避大眾對她的批評，反而想從中知道自己有甚麼地方可以幫到自己改進。「以前都會成日focus唔好嘅comments， 我以前好介意，我做每一樣嘢，我嘅髮型、我着嘅衫、我化嘅妝，都好似係為咗要討好人。但係慢慢分清楚邊啲係攻擊，邊啲係對我好。朋友成日叫我唔好睇，但係我一定要睇，因為我作為artiste、歌手，我就係product，而觀眾聽眾就係customer，我要知道佢哋點諗先可以做好我呢個product。」欣宜再難聽的評語也不怕，最怕反而是別人說她不專業、是敗家女，「話我工作唔專業咁講我最hurt！以前最憎俾人話我係星二代，但之後有一個moment開竅，的確唔係因為我爹哋媽咪，冇人知道我係邊個，但係我都明白咗係因為佢哋我先有機會，都唔代表我會一直有機會，繼續有機會係要靠自己。」
為自己唱好歌
欣宜曾經有段時間不想再留在娛樂圈，「當時覺得望唔到前路，話大家唔認得我咩，唔係，但噏唔噏得出我做乜，又好似冇人知道原來我係唱歌嘅，嗰時唔識諗，覺得出event又冇fans支持， 唔知為乜。」後來欣宜想通了，簽了蕭定一的公司，覺得既然有這個second chance，就要為自己唱好歌，「我唔係要個fans club有好多人，我唱歌係因為我真係好鍾意唱歌，我相信係我嘅音樂帶到啲message出嚟。」最近欣宜發表新歌《女神》，由殿堂級填詞人黃偉文為她度身訂做的歌詞，深深令她感動，「佢想講每一個人天生就有一種獨有氣質、光采，但如果我哋俾個社會影響咗，就冇咗嗰一道光，佢想同我講要信自己，所以我都想同冇信心、對自己形象低落嘅人加油！提醒佢哋你係女神嚟㗎！」
三十歲諗結婚
歌唱事業之外，欣宜都忙於拍攝新片《29+1》，戲內戲外都經歷女人三十關口，都有少少危機感閃過，「其實我又唔係好介意三十歲呢樣嘢，年齡唔係一個問題嚟，如果我有皺紋，我會：『Yeah！我成日笑所以我有皺紋呀！』『白頭髮呀我有人生經歷呀！』拍呢套戲係會逼你面對一啲事，我又發現，係喎我今年又要做三次姊妹，係咪要諗吓結婚生仔呢，但係我男朋友都未有，又冇得諗嘛。」
笑住回應惡評
網民惡評：好肥膩呀！睇完慳番餐午餐！欣宜回應：多謝你！網民惡評：啲相有味，好大陣豬肉味！欣宜回應：咦！你個電腦mon喺邊度買？有4D嘅?網民惡評：美人魚? 點睇都似發脹咗嘅浮屍囉！欣宜回應：其實呢輯相的確唔係我favorite，原來喺水中影來唔容易。平時影相我都幾為自己驕傲即使咁嘅身形喺鏡頭前都好自在，仲發揮得唔錯，如果我係一個又高又瘦又靚嘅女仔，我絕對有做top model嘅潛質。
想搞內衣生意
欣宜年前創業開曲奇網店，有傳開pop-up store賺了近百萬，變身商界女強人。原來除了賣曲奇，她還有興趣搞內衣品牌，「一啲加大碼內衣，樣樣嘢都係睇你嘅structure做得好唔好，整曲奇要個餅底做得好，起樓要打樁打得穩，所以我覺得着衫要你嘅內衣啱身稱身，着衫上去先靚。」欣宜對穿衣都有要求，「好多人覺得肥人一定要着鬆身衫，但我就唔同意，着鬆身衫只會顯得你更大嚿，我覺得應該要play up your curve，我鍾意着貼身啲嘅衫。因為肥人條腰好難搵得到，最近好鍾意高腰pencil skirt，可以凸顯腰線。」  
更多精采時尚內容，盡在 http://add.appledaily.com 。