企業裁員，香港失業率上升至3.4%，經濟前景暗淡，令消費意欲下降，骨牌效應下，樓市持續不振，連帶裝修行業浮現不景氣。記者常睇樓，最喜歡參觀裝修單位，最近與若干室內設計公司傾過，大家異口同聲說這半年來生意下跌約三成，估計未來難有起色，即使接到生意，金額都較以往少，客人勒住荷包，豪氣不再。昔日樓市旺，肯花百萬豪裝大有人在，一般品味裝修約40至50萬元很平常，當然實際視乎單位面積大小、施工多寡，價格上略有增減。現時市靜，普遍客人收緊預算，不少表明只肯使10幾至20萬元，銀碼縮水。其實可理解，市旺樓價升自然捨得花，現時樓價跌，心理上不好受，加上往後經濟下行風險大，寧願留多點錢傍身。設計師話以10幾20萬元價錢，新樓保留原裝廚廁，只做廳房是可以，但舊樓全屋大執較難，一來人工貴，水電油漆及木工，每人每日逾1,000元，二來物料上漲如果小型單位或勉強做到，慨歎生意難撈。然而今時唔同往日，生意已經少，不想拒客唔做，無奈頂硬上，諗計慳成本，甚至賺少一點，當優惠給客人，希望贏口碑，客人滿意介紹親友再幫襯。如何慳？限定各類工程施工日數，過程編排緊密，務求盡快完工。施工方面，盡量少改電掣位，新造傢俬如飾櫃及地台梯級有燈，加長拉線接駁到電掣，翻新廚廁不改來去水位，特色牆貼牆紙或髹鮮色油漆，取代雲石及特製圖案木板。最印象深看過有飯廳飾櫃頂部加燈，剛好連接側旁假天花燈槽，因而燈槽造短一截，省了4,000元，左慳右慳，一個新樓三房兩廳連工人房單位，裝修不消15萬元。當然，事先與客人協商清楚，免得事後被指偷工減料。據悉，九肚山新樓玖瓏山有個四房單位，裝修費不消20萬元，期待可登門參觀，見識見識。記者：溫潤潔