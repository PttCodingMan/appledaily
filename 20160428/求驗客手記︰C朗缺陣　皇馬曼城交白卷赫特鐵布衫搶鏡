周二歐聯四強首回合，皇家馬德里作客出戰曼城，賽前有消息話基斯坦奴朗拿度（C朗）會傷癒復出，點知返嚟曼徹斯特最後都係踢唔到。C朗no show，皇馬進攻威力即時差一截，加埋主隊呢邊有門將赫特連鐵布衫都出埋守住大門，兩隊最終0:0和局收場，下個禮拜喺巴拿比奴球場再鍊過。
自戀C朗型棍踩場
C朗因大腿受傷缺席咗上周六場西甲之後，話呢場波可以復出原來係煙幕，有消息話佢大腿肌肉有撕裂情況，隨時連下星期次回合都仲未踢到。C朗冇份踢，賽前就文裝一度踩吓場，戴埋耳筒又着住對自己品牌嘅鞋，相當有型；佢仲被影到手機係播緊影住自己啲片，嘩唔係自戀成咁嘛？上場西甲皇馬冇C朗好在有加里夫巴利及時復出入兩球，有驚無險3:2反勝華歷簡奴；不過今次作客曼城，繼續孭飛嘅巴利，腳風就唔多順，有全場最多嘅五次攻門，但冇一次命中到目標，對主隊門將赫特冇乜威脅。不過曼城可以喺首回合力保不失，都係要靠赫特，喺比賽末段有兩次精采撲救。79分鐘，皇馬中場卡斯米路門前六碼頭槌攻門，咁近都被赫特用腳救出；三分鐘後皇馬再一次幾乎由角球建功，曼城中堅奧達文迪清唔晒個波，今次離門更近嘅比比一控再射，但赫特已經出咗嚟封位，撐開身體用腹部擋走射門，好似施展鐵布衫神功咁。
施丹又爆軚出醜
雙方最終互無紀錄，皇馬教練施丹賽後話都已經收貨：「對手好強，要贏實在唔容易，喺下半場我哋有較多機會，但把握唔到實在係有啲遺憾。C朗喺最後一課操練話有啲唔妥，我哋唔會冒任何風險。賓施馬喺比賽受傷（半場退下火線），希望佢哋都可以喺次回合候命。」施丹喺歐聯八強次回合贏禾夫斯堡場波high到爆褲，點知今場波都冇入，條褲一樣照爆，到底係邊間公司贊助褲畀佢，下次要搵條啲料彈性好啲嘅先得。C朗喺次回合出唔出得成疑，呢邊曼城都有主力隨時喺下場缺陣，西班牙中場大衛施華拉傷大腿退下火線，領隊比歷連尼話冇乜機會可以喺一星期內康復。