環球股市年初至今係弱者越強，絕對冇錯，你睇一批爛國企就知，只要夠殘就彈得勁，從基本因素分析，長遠未必睇到有曙光，但年初至今升幅卻屬前列。弱者越強係不合理趨勢，始終會結束，資源商品股近期已開始出現強弱之分，例如安徽海螺（914）近期跑贏中建材（3323），原因係市場覺得後者重債到無可救藥。騰訊（700）同美國上市阿里巴巴之間，亦有強弱之分。阿里肯定係弱者，股價由今年低位至今反彈三成，但騰訊只彈兩成左右，阿里暫時跑贏騰訊，只在於夠殘吧。長遠嚟講，騰訊勝過上市嘅阿里，原因係騰訊有好嘢唔會收收埋埋，例如持有三成股權嘅微眾銀行，就係識生金蛋嘅互聯網金融業務。至於阿里巴巴上市公司，就唔包括最有潛力嘅支付寶、互聯網金融同「互聯網+物流」業務，然後用天價賣阿里健康（241）、阿里影業（1060）股票畀你，簡單啲講，馬雲死都唔會益小股東。呢個邏輯之下，一日支付寶未注入上市公司，互聯網金融一日未見頂，騰訊應續有運行。觀乎港股之中，好似阿里呢類唔益股東嘅中國企業實在太多，騰訊呢類公平對待股東嘅上市公司實在太少，所以對於着重基本因素嘅外資而言，中資股之內實在難搵好選擇，呢個亦係中國股票喺海外只會繼續沉淪下去嘅原因之一。晉佳 https://www.facebook.com/advanceguy1/ 