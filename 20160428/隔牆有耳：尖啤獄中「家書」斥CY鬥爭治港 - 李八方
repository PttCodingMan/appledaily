被判入獄18個月嘅劉夢熊，入獄後不時寫信畀朋友，東亞民情研究社總幹事陳景聖收過尖啤幾封信，噚日研究社舉辦一國兩制及本土思潮研討會，公開咗夢熊「家書」（圖）部份內容畀八方睇。據尖啤講，佢入住單人倉，同前政務司司長許仕仁、新地郭炳江為鄰，囚犯編號係393325，每日「放風」一小時到操場運動，佢經過球場時，仲有其他獄友話「尖啤，好嘢！撐你！」佢喺信中又話，非常自信能夠推翻18個月嘅刑期，而雖然入獄，但內心非常「坦然、樂觀、堅毅」，獄中生活可以概括為「有規律，營養有保障，勞動象徵式」，更計劃本月底申請上訴，透露資深大律師認為佢獲得保釋機會「極高」。尖啤雖然失去自由，但仍然好留意時事，信中以689稱呼CY，亦有批評梁家婦女行李事件，直指CY「聲名狼藉，決非偶然」及「以鬥爭哲學治港」。而噚日舉行嘅研討會，佢承諾贊助2萬蚊。