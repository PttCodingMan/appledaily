風力發電股近期強勢，好似龍源（916）、華電福新（816）咁，明明個市咁冇炒味，都可以由2月低位彈番高。咁多隻股中，最鍾意隻華能新能源（958）。首先，業務食正國策，搞風力發電場，同時亦搞太陽能業務。中國「十三五」規劃，講到明繼續力推新能源發展，冇錯，國家能源局話要嚴控風電棄風嚴重地區電源建設，不過集團嘅風電項目，極少喺棄風限電地區經營，故受惠整合。第二，集團業績真心靚。華新去年擴產，新增裝機容機容量2.33吉瓦，創歷史新高，結果全年賺18.6億元人仔，按年增66%；睇埋第一季，盈利繼續大升六成，形勢大好！喺國策支持下，相信全年業績唔會差。集團又剛完成了20億元人民幣發行，錢在手，想點都得，要擴大產能真係no problem。的確，公司計劃今年資本開支規模達100億至120億元人仔。單係基本因素好，就已輕易成為基金關注目標。美銀、巴克萊及德銀都睇好華能新能源，成為基金愛股，點會捨得畀隻股喺低位，點都要出手護盤。股價由上年6月到今年2月，跌超過六成，新能源股如要展反彈浪，呢隻點都係中堅，可趁勢入手！Fifi http://www.facebook.com/lovefrystock 本欄逢周四刊出