有線寬頻（1097）雖然蝕咗8年錢，但旗下免費電視台「奇妙電視」攞牌有進展，令股東對公司有番憧憬，噚日有大班小股東去股東會捧場，點知每年有問必答嘅主席吳天海（Stephen），一反常態成為「武林大師」，一聽到問題就耍太極。噚日有線股東會下午3點半左右開波，Stephen與一班高層，跟足規程，一輪嘴用英文宣讀議案，臨尾用英文問台下股東有冇問題，一見台下股東冇反應，好快就宣佈投票兼散會，成個會約15分鐘完成，快到呢。台下有小股東想問公司業務發展問題，Stephen就話問答環節已過，又話有其他會議，就算傳媒走上前發問，佢都四両撥千斤咁話，「唔答住喇，喺（母公司）九倉（004）股東會先再答。」股東會一完就立刻離場。之後財務總裁關則豪與公司秘書許頌瑛一度返回股東會會場，但宣佈完投票結果後，立即起身走人，冇回應小股東提問，令留喺會場嘅小股東一肚氣。有小股東投訴，其他上市公司通常完成投票後，都會畀小股東就公司業務問題作出提問，有線卻未有相關做法。佢希望了解奇妙電視嘅定位、將來會否供股集資等等。
股東想問奇妙電視發展
另一名小股東孫先生亦指出，希望向管理層提問有關奇妙電視發展，未來會否將有有線寬頻私有化等等，但都難請吳天海「開金口」解答疑難。一肚氣嘅仲有傳媒。公關日前主動邀請傳媒去採訪，點知最後係採訪空氣。李華華mailto:LiWaWa@AppleDaily.com