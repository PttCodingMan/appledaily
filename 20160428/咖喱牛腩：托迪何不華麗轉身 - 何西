牽牛鍾意半夜追重播劇，唔知佢有冇連下晝嗰水都翻兜埋，日前見某大台翻做汪阿姐套戲，唔知啱唔啱佢胃口。阿姐啲戲就由細睇到大，但支持開意甲嘅球迷，可以一路陪佢哋成長嘅球員買少見少，羅馬老王子托迪由93年意甲初登場，一心一意想踢到終老，點知球會又唔多想同佢續約，何不嚟個「華麗轉身」，見好就收。可以喺一間球會效力廿幾年，職業生涯從一而終實在唔容易，可能到今年九月就40歲嘅托迪(圖)都有呢份執念，到今季季尾約滿之後，都只係想同羅馬續約。不過羅馬球會方面唔知係咪覺得出份球員人工畀佢嘥米飯，成日想勸佢退休上神檯，喺球會撈番一官半職算數。如果冇球會高層撐腰，相信教練史巴列堤都唔敢咁明目張膽同托迪撐到行，唔用你就唔用你。托迪被睇死偏偏就爭氣，近兩個星期喺有限上陣時間交足貨，作客阿特蘭大85分鐘入波3:3逼和對手；主場迎戰拖連奴喺完場前四分鐘兩次掂波就入兩球，幫羅馬神奇反勝3:2；到周一羅馬又係臨完場前入波，迎戰拿玻里都係要等到托迪入替之後先打破僵局，尼恩高蘭絕殺1:0嗰次進攻，托迪亦有份策動。近三場意甲，唔計補時，托迪加埋只係上陣咗25分鐘，就已經入咗三球；難怪日前又有消息話，球會開始考慮改變主意，畀份一年合約佢。其實就算可以留多年，可以預計到托迪喺下季仍然會被投閒置散，唔會得到史巴列堤重用。以𠵱家意甲形勢嚟睇，羅馬可以威脅到祖雲達斯王者地位嘅機會亦唔大，托迪想臨收山贏多次意甲冠軍亦冇乜可能。有時候趁自己仲喺巔峯嗰陣退落嚟，可能好過俾人話你已經踢唔掂嘅時候先黯然告別。文：何西