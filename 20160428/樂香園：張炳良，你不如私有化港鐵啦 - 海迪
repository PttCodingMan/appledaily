我哋成日嘲笑內銀股、三桶油這些國家隊「為國捐軀」，為執行國家任務出賣股東利益，但其實我哋有乜資格笑人？作為上市公司的港鐵（066），咪又係畀大股東香港政府㩒住搶，在民怨沸騰、管治無力的年代，誰人還會理會區區少數股東的感受？港鐵早前宣佈，接受政府請求，提早一年檢討可加可減機制。芬佬朋友冷笑一聲，說：「上次高鐵包底係咁，今次票價機制又係咁，其實以後唔使簽合約㗎喇，合約精神有乜用呢？你（政府）話提早就提早，咁唔好上市囉。你咁勁，同米高嘉道理（中電）、李嘉誠（港燈）講重新檢討SoC（利潤管制協議）囉，告到你甩褲啦。」在高鐵一役，港鐵已違反商業原則，放棄原本在合約中訂明只做project manager、收fee的經營模式，改為為高鐵日後超支費用「包底」。交易之所以最後獲股東通過，除了因為港鐵用派特別息來綑綁這議案外，另一關鍵因素是「timing」──事關今年市況低迷，芬佬難搵食，工都唔知仲有冇得撈，要佢哋為原則、否決一間可能是今年portfolio中少數有正回報股票的派息建議？「唉，芬佬都係好短視㗎咋。」 現時港鐵的票價調整機制，是當年和政府協議所得，主要以通脹及工資變動作參考指標，有方程式計數。儘管你會話港鐵年賺百億、仍年年加價，但港鐵確實沒有調整票價的主動權（不計為平息民怨而提供的優惠）。如要怨怪，當年提出、贊成此機制的高官議員，是否有人睇漏眼，原來機制根本唔能夠及時反映香港經濟的變化？還是忽略了社會對公共事業，其實會有更高期望？據講，張炳良局長認為港鐵以往只做「經理人」的模式是一個錯誤，現在要撥亂反正。作為政治官員，執行政治任務，這沒問題。但一眾高官收得幾十萬一個月，咁高人工，點解？就係因為佢哋必須扭盡六壬、熟讀規矩，想出既可跟住遊戲規則、又能達成任務的方法，而唔係下下挾民意壓死蟹，輸打贏要搬龍門。我贊成港鐵減價，但前提是不應損害合約精神，和上市公司其他無辜股東的利益。要撥亂反正嗎？真正的錯誤，其實由港鐵上市那一天已經開始。海迪