中科礦業（985）平地一聲雷，有猛人坐鎮，玻璃變鑽石，大升浪已成，未上車嘅戰友可趁調整加入。一望通告同權益披露，赫然發現隻正在停牌的股份，星味更勝中科礦業，講緊文化傳信（343）。 講起呢隻傳奇股，大家都會記得2000年科網潮爆炒，其後燦爛歸於平淡。踏入「BAT」黃金科網時代，文傳又靜靜起革命。本月初，原由低調殼王高振順揸旗、最新已引入馬雲嘅瑞東（376）宣佈，以1,500萬元購入文傳7,143萬股，相當於1.18%，每股作價0.21元。以為馬雲係終極大佬？咁你錯了。最新權益披露顯示，文傳引入IDG資本做主要股東，IDG資本乃內地創投基金，最叻發掘科網股，代表作係慧眼識騰訊（700），如今同文傳拍住上，「1+1」威力點止2？ 權益披露還有IDG資本合夥人李建光，佢係新英體育董事長，新英體育則擁有英超未來幾年內地獨家轉播權。有科網精英入局，又有習大大最愛嘅足球概念，文傳市值卻只得十幾億元，可塑性大得驚人！唐牛 https://www.facebook.com/tongcow88 本欄逢周二、四刊出