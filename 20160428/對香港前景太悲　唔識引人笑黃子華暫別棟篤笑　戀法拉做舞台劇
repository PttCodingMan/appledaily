2014年，男神黃子華在紅館棟篤騷撐佔中，他形容香港像中毒一樣病入膏肓，被中國「標參」了，之後傳出子華被內地封殺消息！2016年，子華將回歸舞台，改以愛情題材的舞台劇出發，雖然卸下了政治的沉重包袱，但卻揀在7.1開騷，並宣告封咪兩年暫別棟篤騷，因自認是地道香港仔的他，卻摸不清現在的香港：「唔知點笑，大勢係悲觀！」
現年55歲的棟篤男神黃子華前年在紅館舉行棟篤騷《唔黐線唔正常》，由於當時雨傘運動熾熱，子華在台上撐學生講佔中嘲高官，結果被傳列入內地黑名單，廣州站的棟篤騷傳被取消！事隔兩年，前晚子華在facebook專頁公告將重返舞台，然而，今次卻不是舉行至煞食的棟篤笑，而是已經四年沒做的舞台劇，並轉貼跟女主角陳法拉的一條短片，從暫時披露的內容中，舞台劇似以愛情為題材，不牽涉政治。
婚外情孽緣

男神子華和高登女神法拉首次合作，在片中兩人輪流自述，子華說：「佢係我老婆請嘅。」法拉說：「佢係我舊老闆，我第一次見到佢，我就知道我哋有啲嘢。」道出了婚外情的矛盾孽緣，子華續說：「我老婆死咗，佢就反而走咗，不負責任。」法拉就表示不想再見到他：「乜嘢都唔同晒。」最後子華說：「佢唔喺度吖嘛，我搵佢囉，我要一個交代，一個說法。」短片上載YouTube短短半日，已有逾五萬瀏覽，網友紛紛留言撲飛。雖然大會仍未公佈舞台劇資料，但本報獲可靠消息，舞台劇將於7月1至21日假演藝學院舉行，逢周一休息共演18場，門票最貴為880元，雖然舞台劇內容似不涉政治，但子華卻巧合地揀選7.1開騷，似乎心仍未冷！日前子華接受才子蕭若元的網台節目《蕭遙遊》訪問時，宣告「封咪」未來兩年都不會再做棟篤笑，因為自己已笑唔出。子華在節目中說：「我係一個地道香港仔，香港由一個我認識嘅香港，發展今日咁嘅香港，我點能夠講一個香港嘅故事，再做一次棟篤笑，喺一個咁嘅狀況，我諗好多嘢已經笑唔出，唔知點笑，大勢係悲觀，人類從來都係悲觀嘅，作為一個香港人，我希望嚟緊一個騷，去總括一下自己。」問到何時再做棟篤笑，子華笑說：「其實睇吓我幾等錢使，𠵱家時勢講乜都有人鬧你，讚唔讚你都唔重要，香港好慘地方係藝壇有周潤發，而政壇係冇周潤發、冇劉德華嘅人物，𠵱家有一個思潮係大家乜都唔要，唔要黃子華扮嘢，我唔會話呢樣嘢啱定錯，但係香港未來點走呢？中國人唔易接受人哋講笑話，所以我有呢個任務，如果大家接受，我點都要講多次。我最近7月會做一個舞台劇，棟篤笑我呢一、兩年都未必把握到。」子華更指視蕭若元為恩人，因當年對方提議他做喜劇，之後子華接拍《男親女愛》爆紅，蕭若元提到自己怎點化對方：「子華做戲用一種比較冷嘅方法處理，當你好冷時，個人投入度係唔夠，應有冷同有熱嘅acting，我當日只能夠畀到呢啲意見佢。」
淘寶有代購？

2000年子華演出50場《男親女愛》舞台劇創紀錄，之後作品有《男磨坊》、《咁愛咁做》和《野豬》，今次跟法拉合作是第五部舞台劇，粉絲引頸以待，內地淘寶網已經有代購，索價每張定金100人民幣，但大會發言人昨表示：「目前仲未有任何網上預訂或公開發售，其實除咗官方合作機構之外，冇其他途徑可以買飛，一切等公佈購票詳情才作準。」採訪：皓騫
子華舞台劇7.1公演（暫定18場）
日期：7月1日至21日（逢星期一休息）場地：演藝學院歌劇院票價：$880／$680／$480／$380／$280公開發售日期：5月上旬