韓國男團Super Junior（SJ）前晚到澳門新濠影匯舉行巡迴見面會，成員強仁因早前涉酒駕醜聞而被勒令停工，加上崔始源、東海等先後入伍，令前晚僅得利特、希澈、藝聲、厲旭和圭賢撐場。為炒熱氣氛，成員都出盡法寶，當中希澈最出位，扮完女團TWICE跳舞後，又扮神劇《太陽的後裔》的「金智媛」狂摑利特，全場爆笑。前晚見面會比原定時間延遲15分鐘才開始，成員十分識做從觀眾席現身，又與粉絲近距離握手，不過全晚演唱會SJ都避談強仁事件，但卻不時有所暗示，希澈在台上有感而發表示：「很多謝大家，亦都對不起大家。」完場時又承諾不會做讓粉絲感到羞恥事的SJ，似乎暗指強仁涉酒駕事件。隊長利特亦說：「不開心、苦惱的事就忘記，因為今日是好日子，所以只講好的事。」。
厲旭單拖會港迷

SJ在兩小時見面會中又唱又跳，成員演繹王力宏的《Kiss Goodbye》、側田的《命硬》等中文歌，又重演《太陽》的經典場面，希澈化身「金智媛」怒摑飾演「晉久」的利特，希澈七情上面真的摑打利特，之後又情深抱抱對方，極之入戲。另外，希澈連跳三首女團舞，當中跳TWICE的《Cheer Up》時非常投入，大搶風頭。完場離開前厲旭跪下行大禮，令粉絲非常不捨，不停大叫oppa。另外，下月入伍的厲旭昨日單拖來港搵銀，在銅鑼灣皇室堡舉行簽名會，吸引逾千粉絲逼爆4層商場，場面墟冚。厲旭在現場大晒廣東話，又清唱一小段《命硬》，台下粉絲更跟着大合唱。之後玩遊戲時他主動向粉絲送抱兼額頭貼額頭影相，十分識做。下月29歲生日的厲旭獲歌迷預早慶祝牛一，令他大表感動，並用廣東話讀信：「我為大家準備咗一封信，多謝大家一直以嚟都等我，我有兩年唔會嚟香港，之後會跟成員一齊再嚟。唔使擔心SJ，唔好喊，我愛你哋。」並直言現時單身，想在入伍前搵個女友與他深情擁吻。採訪：梁展雯攝影：陳俊強