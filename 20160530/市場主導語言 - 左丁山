電視台播出桂民海嘅新聞，一位中國女子模樣女士似在議事廳堂講佢嘅爸爸的遭遇，左丁山一路睇報紙一路聽，仲以為係美國女子講緊英文㖭，原來此位女士就係桂民海千金，佢嘅英文十分美國腔，同美國電視台主持人嘅發音無甚不同之處，一聽而知桂千金應該係留美多年讀書嘅學生。唔好以為出版一啲大陸政要秘聞書唔賣得，桂民海在泰國芭堤雅有豪宅（佢就係在此失蹤），女兒留美多年，可推算桂民海搵銀有方，啲秘聞書為佢帶來不少利錢，真正小說家文學家恨都恨唔到。呢啲書似雜碎炒埋一碟，加啲鹽，加啲醋，再加大量煞有介事嘅對白，就夠晒juicy，吸引內地客啦。總之內地人多市場大，有辦法打入市場，避過關卡，就可以猛咁抽水。現在澳洲上市公司之中，最大市值嘅一間農產品公司叫做「東方現代」，公司就在澳洲註冊，大股東就係強國人，種植蔬果地方係江西，全部產品在中國生產、出售，與澳洲無關，但點解特登要在澳洲成立公司、上市，然後集中百分百業務在中國呢？就係有辦法之人借澳洲招牌一用囉，澳洲公司出產嘅水果，中國消費者更有信心吖嘛；同樣道理，香港出產，出口當內銷嘅中共政治秘聞書，在內地咪有吸引力囉。桂千金英文講到美國女生一樣，發生父親在泰國失聯一事之後，大概唔會返香港居住，工作。與佢同樣英文講得地道嘅香港男孩子、女孩子，比比皆是，不少會回流香港打工，適逢有不少人話香港學生英文唔掂之際，呢批人咪好着數？左丁山以此問一位人力資源專家、獵頭公司，佢話：「咁又未必，我所有嘅客戶，包括跨國銀行公司，都有一個共同要求，就係求職者若英文唔夠好，就費事面試，但若中文唔識，面試後就一定唔請，故此好多自小讀國際學校、留學英美、讀寄宿學校大嘅叻仔叻女，英文講到似BBC節目主持人，都未必搵到工㗎。唔識中文，今時今日好唔掂，原因就係中國市場太過重要。」咦，咁講法，在不同高級會所，見到好多父母與子女交談，全用英語，會唔會有反效果呢？呢位專家話：「有㗎，細路講英文講得多，覺得容易，就會討厭中文難認字難寫，對中文失去興趣，冇法子學得好，大個咗就知道弊弊！呢點確係要注意及之，讀幼稚園時就要開始誘發小孩子學習中文嘅興趣。」