三年抱三嘅人妻陳茵媺（Aimee），上月為老公陳豪誕下寶貝囡囡Camilla，大前日係小公主嘅滿月之喜，Aimee喺社交網貼囡囡十日大嘅靚相分享，指囡囡𠵱家已經有12磅：「係咪應該叫小公主做小豬豬呀！」到凌晨Aimee又留言，話當日曾擔心要喺車上分娩，因為第三胎出世時間比較快，而屋企同醫院距離好遠，所以上網蒐集資料，好彩最終唔使用。
拒同仔女拍廣告
據知，最近有人搵Aimee四母子拍廣告，亦有人搵佢做商演，噚日馮仁昭打電話問Aimee計劃幾時復出？佢話：「我同阿Mo（陳豪）想保護佢哋，所以唔會同佢哋一齊拍廣告，而自己一直有傾電影同廣告，有啱就公佈，不過大前提最重要坐完月先，照顧好小王子同小公主，呢個係我首選責任，等佢哋大個少少，再追尋自己嘅夢想，我都好掛住演戲。」問到小公主滿月點慶祝？Aimee話：「我哋好簡單食咗一餐晏，因為冇時間搞大party，阿Mo仲拍緊嘢好忙。」撰文：馮仁昭