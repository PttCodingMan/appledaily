無綫專訪梁振英，出街後負評滿天，最經典係記者問為何去年世界盃外圍賽支持香港隊抑或中國隊，他一直避而不答？佢竟然話：「我當然會支持香港隊，但那個問題的問法，說你只有一個選擇。只有一個選擇，問題是不能答的。（記者：賽事只有一隊勝出）將一場足球比賽政治化，對立起來，一定要你在兩者之間選一個，我覺得是完全不必要的。」問你死未？支持香港隊，但又唔係支持佢贏波，仲要歸咎於如果支持香港隊贏，就等同將足球比賽政治化！這種邏輯真係聞所未聞。其實，使乜兜咁大個圈，689知道習近平係球迷，怕方丈小器所以唔敢表態，將一場球賽政治化的，其實是689本人，所以先出現「支持港隊但唔支持香港隊贏波」這不知所謂的立場。而更荒謬是689將自己擦鞋揣摩上意之傑作，變成特區政府高層的line to take，林鄭也跟隨689表態，對支持香港隊贏波支吾以對。足球本應就是拉近官民關係的最佳手段，但結果因為689揣摩上意，怕得罪中央，於是好事變壞事。689展開選舉工程，頻頻利用特首身份做公關show，意圖為自己開脫，但佢始終唔明白，香港人之所以討厭佢，係因為視689為中央傀儡，揣摩上意唯命是從的擦鞋仔，而中港足球大戰，係最能體現689擦鞋仔形象。由2012當選翌日往中聯辦謝票起，市民已經開始厭惡，因為在一國兩制下特首雖有雙重角色，但在角色上首先要在香港這一制取得支持，代表香港利益。這同內地中央地方關係一樣，省委書記一樣代表地方利益，並非事事揣摩中央旨意。如果特首失去香港人支持，只係一個擦鞋仔，從一國角度來看，不如乾脆派個人做港督治港冇咁煩。
為博連任垂死掙扎

張德江來港，689趁機當作挺梁選舉campaign一部份，從公關安排可見，張訪港前佢上商台做專訪，張走後又去TVB做show，重點表明自己並非極左，也願意同泛民溝通，這些都早有安排，期間再放毒攻擊曾俊華，指他被張訓斥，所有部署均以為自己連任造勢為主。但北京似乎唔願意陪佢玩，官方宣傳口徑一再澄清，張公開支持特首，只是「行禮如儀、官樣文章」，猶如每次述職，均表示支持特首依法施政。而誣諂曾俊華一事傳媒就更加冇人follow。其實張來港會見泛民才是訪問重點，事先大家協商好以「狂插梁振英」為議程，北京打出689這張牌，成功建立雙方對話基礎，這表示中央日後如果要與泛民組成反港獨統一戰線，689這張牌還會打下去。張走後《信報》立即指中辦下命令對689收UGL五千萬作「政治及法律風險評估工作」，顯示下任特首快到拍板時間，究竟是按原本9月立法會選舉後，在共產黨重要人事安排的北戴河會議上決定，還是提早到9月前呢？相信提早機會好大，因為一旦將689連任問題與9月立法會及12月行政長官選舉委員會選舉一起綑綁，建制派選情定必受拖累。這也難怪有人心急如焚，不斷為自己形象做campaign，也不斷自吹自擂偉大政績。可惜當全世界都睇穿那套語言偽術，就變成越campaign越乞人憎，民望越低的怪圈。添馬男