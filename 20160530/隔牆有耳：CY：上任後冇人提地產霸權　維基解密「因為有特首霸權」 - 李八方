距離明年3月特首選舉只有約10個月，難怪唔理市民係咪支持、唔理自己有冇班底、唔理有冇其他更合適人選，梁振英開始高調爭連任。繼之前喺商台大談行李門事件會吸取教訓圖洗底，近日接受無綫訪問聲稱港足大戰時支持港隊想討港人歡心（咁點解當時唔表態呢？），同時繼續邀功mode，今次自誇上任後冇人再提「地產霸權」。咁又確實係要「歸功」CY㗎喎。點解？等王維基幫大家拆解！積極考慮參加立法會選舉、擬循港島區直選嘅王維基，開宗明義話咗唔想梁振英連任，道出唔少市民心聲。知己知彼，CY嘅一舉一動，王維基當然都要密切關注，而無綫噚日播出CY個訪問後，王維基迅速喺facebook拆解CY嘅語言偽術。
話唔敢反抗方丈好大鑊
王維基貼咗新聞報道後留言話：「沒有人再說『地產霸權』，因為有更討厭的『特首霸權』。換咗你（CY），當然解決不了香港所有問題（因為你過去4年帶給我們太多問題了），但就解決了『你』這個問題的源頭！」呢番話引起唔少網民留言，有人叫維基小心，「方丈好小器」；維基回應多謝關心，但強調香港已到「臨界點」，若大家都「小心」而唔敢反抗CY，「他連任至2022年，那時候，就不堪設想了」。有網民留言鼓勵叫佢堅持，「如果你真係選議員，我會支持你」。面對呢位反梁悍將，唔知「梁粉」係咪度緊以「奇（定係『陰』）招制勝」？
李八方mailto:pf_lee@appledaily.com