幾時係買樓時機，其實大家都知道，只係到咗要買樓嘅時候，冇咁嘅能力。因為香港樓市重重複複咗咁多個周期，最後都可以打番上嚟，好多人都知咩位抵買。舉個例子，以高明呢一輩嘅人，經歷過金融風暴同沙士，亦都見證過QE後樓市大牛市，再跌番落嗰啲水平，一睇就知，係抵買。如果係高明父母一輩經歷過更多個樓市周期，其實，沙士後已知抵買，只係平還平，升就要啲誘因，當年都冇可能知道QE可以令樓市升到咁誇張，亦係呢個原因，唔少人喺2007年打後已經陸續沽樓。
公務員凍薪訊號
至於點解明知抵買都買唔到，最大原因係冇錢，失業率高，工都冇得做，有錢做首期，都未必有錢供。到時呢一刻會相當明顯，其中一個重大訊號就係公務員凍薪。政府人工從來係有加冇減，好景時要提供優差引人入行，逆境時又要加薪提高士氣。今年就係典型例子，年頭所有分析都話今年會轉差，果然自由行消費力轉弱，零售、舖租都差，連帶住宅樓今年都步入跌浪，而股市今年都沉過底。喺咁嘅情況下，今年薪酬趨勢調查委員會仲建議為公務員加薪3%至4.68%。公務員加薪係唔理普通差嘅經濟環境，只係有極端惡劣情況。例如政府有財赤，加上個市好差，先會勉為其難凍薪平息民憤，想減都難。而見到公務員凍薪嗰一刻買樓，只要香港唔墮落成為中國其中一個城市，肯坐贏面係99%，最後1%只係冇誘因觸發升浪。另一原因亦都係嚟自政府，就係減辣。政府決策一定慢過常識需要，例如，辣招係控制需求，當樓市轉勢，跌落去冇人接貨，下滑速度會過急，應該喺轉勢前減辣，唔少人，包括高明，喺舊年中樓市轉勢前已叫政府減辣，等樓市有秩序下降。但政府唔會咁做，一定要確認跌到滿目瘡痍先會減辣。咁做嘅好處係：政府減辣就係一盞明燈，如果減咗BSD買家印花稅，即係想引返啲中國人入嚟買。如果減DSD雙倍印花稅同埋SSD額外印花稅，即係中國都冇晒購買力，想引返本地人入市；如果推首次置業貸款，即係連本地人未來收入都預先揸乾。樓市同股市唔同，股市見底要事後先知，樓市低迷有太多特徵，至少抵買時政府會話你知，但到咗嗰時，大部份人都買唔起。所以唯一逆周期措施就係經濟差時繼續有足夠收入，確保樓市見底，睇得見，同時都買得到。高明 http://www.facebook.com/bigricetea 本欄逢周一刊出