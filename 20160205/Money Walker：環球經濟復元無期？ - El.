日本上周突然宣佈負利率，大行野村認為此舉反映日本相當絕望。日本之所以要行負利率，野村話係因為量寬已無法刺激通脹，事關多數消費者同私人企業根本冇興趣借錢，令央行放嘅水無法流入實體經濟。點解冇人有興趣借錢？因為個人同企業經歷過泡沫經濟時代後，對借錢呢樣嘢有創傷後遺症。另外，仲未還晒舊債，亦係唔再借新錢嘅原因之一。既然放水無助經濟係同息口高低無關，咁即係無論央行點減息放水，理論上對於刺激經濟嘅作用都係有限。
講到呢度，筆者諗起著名對沖基金Bridgewater Associates創辦人Ray Dalio嘅理論。Dalio提出，債務周期可維持50至70年之久，一個周期內可分為上升浪同下跌浪。出現下跌浪通常都係因為企業、家庭同金融機構嘅收入不足以還債，造成債務去槓桿化所致。而且靠減息唔可以為信貸周期下跌浪劃上句號，央行嘅寬鬆幣策只能產生短暫效果，無法幫到經濟真正復蘇。如果Dalio呢個講法正確，各國央行最近幾年勁放水，經濟都唔見顯著好轉，正正係因為環球現時處於債務周期下跌浪。而呢波由2008年金融海嘯之後展開嘅下跌浪要歷時數十年。只有經歷過債務泡沫爆破，唔再熱衷借錢嘅舊一代人老去，新一代人終於肯借錢消費投資，整個去槓桿化嘅過程先會完成，環球先會真正復元。El.本欄逢周二、五刊出