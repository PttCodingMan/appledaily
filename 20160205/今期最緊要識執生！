禮拜六沙田八草兩泥賽事，草地用B加2跑道，睇番最近元旦日同一移欄賽事，頭五場頭馬全部守前三位入直路建功，不過之後六匹頭馬，竟然分別有「春意溢然」、「太陽喜喜」、「萬事勇」、「勢必跑」及「當代沙皇」從尾叠反先對手贏馬，大家須提防臨場形勢會逆轉。今戰列陣馬中，第四場「領驫」上仗正是於元旦日B加2欄贏馬，等番同一移欄再跑必求添食。另外，第六場「琪麟穎」兩次角逐B加2欄1600米獲一冠一亞，續爭強項當然有重視必要。至於兩場泥地均跑1200米，翻查近五場同程賽事，四次由放頭入直路馬帶到，五場「火乘風」及七場「藍天堡馬」等擅跑泥地之快馬可優先留意。