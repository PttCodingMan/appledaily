天下無不散之筵席，有58年歷史的亞視將於4月1日被釘牌。臨別依依，本報請來亞視老臣葉家寶、夏春秋、鮑起靜、黎燕珊等出席團年飯局，回味他們走過的亞視光輝開心日子。眼見年關將至，亞視員工仍慘被拖糧，一班藝人衷心希望亞視員工「出糧平安」、「日日有飯開」，開心迎猴年。知否世事常變，亞視原是永恆？陪伴香港人成長的亞視，距離釘牌不足兩個月，便因為連續兩個月拖欠薪金而面臨提前結業及停播命運。臨別依依，本報請來亞視八朝元老葉家寶、歷代亞視台柱包括六合彩之父夏春秋（冬叔）、鮑起靜、斑斑、黎燕珊、黃麗梅、張立基、吳浣儀及現任亞視藝人袁潔儀、劉錫賢和六合彩之子蔡國威，出席亞視「引退」前最後一個團年飯局，陣容比起亞視近年台慶還更鼎盛熱鬧。
早啲摺埋仲好囉
一班早已各散東西的亞視藝人當日開心團聚，一起回味當年亞視邱德根和林百欣年代最輝煌、最開心的日子，與今日屢次拖欠薪酬的「無糧亞視」相比，簡直是天堂與地獄。眼見亞視員工年關難過，一班藝人誠心送上祝福，希望員工「出糧平安」，黃麗梅說：「最重要出咗糧畀員工先，反而節目播唔播都唔重要。老闆股東如果有心有能力去繼續做呢間公司就要畀啲誠意、畀啲行動，唔好成日有個希望員工，到時失望好慘㗎嘛！」鮑姐亦戥沒糧出的員工慘，她說：「個老闆一毫子都唔肯攞出嚟經營，由得佢早啲（結業），唔好害咗大家。」對於亞視分分鐘提早結業，冬叔說：「早啲摺埋好囉！無謂令到啲人咁辛苦喺度等，伸長頸嚟等啲糧！」
冬叔：應該要洗牌
84歲的冬叔，1957年便加入麗的映聲（亞視前身），是亞視開台元老，見證亞視興衰。冬叔說：「做咗好多節目都好經典，主持咗六合彩就更加㖭啦，係人見到我都話財神爺，問我攞貼士，我話冇貼士，最緊要自己行運，同埋唔好成日轉number！」問亞視停牌可覺可惜？冬叔說：「冇話可唔可惜，始終有終結嘅日子，人同事物一樣，冇舊又邊有新？而且亞視經歷過咁多波折，都做唔到一個成就，咁應該要洗過牌啦！」當日飯局，食肆老闆忽然現身大派真．六合彩和二百元大利是，令冬叔等興奮不已。最後冬叔率眾人說：「亞視永恆，恭喜發財。」期望人人開心迎接猴年。採訪：戴彩煥、嵐山　攝影：葉君海、沈健程鳴謝：唐宮壹號
亞視團年飯局菜單
三星拱照撈起撈到風山水起當紅報喜鵲花開結果嘻哈大笑發財大好市年年有魚三羊壠泰大吉大利拼金盆聚寶