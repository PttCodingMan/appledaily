由鄭保瑞執導嘅3D賀歲片《西遊記之孫悟空三打白骨精》，故名思議高潮梗係孫悟空點樣三打白骨精，劇情跟據原著，唐僧帶領三位徒弟孫悟空（郭富城飾）、豬八戒（小沈陽飾）同沙僧（羅仲謙飾）往取西經，普渡眾生，沿途驚險重重，遇上不懷好意嘅國王（費翔飾）同白骨精（鞏俐飾），國王同白骨精都對唐僧虎視眈眈，幸好有大師兄孫悟空護駕，先化險為夷。呢個故事太經典，導演鄭保瑞決意要拍出升級版，佢揀咗城城扮孫悟空，城城就話：「孫悟空是一個沒人能收服他的人。」孫悟空同妖魔白骨精三次對戰，鞏俐就話：「還沒碰見過這樣利害的對手。」白骨精先施妖法變成居山中老婆婆，欲誘殺唐僧，孫悟空眼利識破，一打白骨精，唐僧親睹呢幕，馬上唸咒懲罰孫悟空。白骨精命大逃脫，再設計令唐僧跌入陷阱，白骨精化身被拐兒童母親博唐僧同情，孫悟空再二打白骨精，唐僧誤會孫悟空又濫殺無辜，仲將孫悟空趕走，白骨精再趁勢向唐僧下毒手。觀音點化孫悟空往營救唐僧，出現三打白骨精，呢幕亦係全套戲高潮所在，最後短短幾分鐘，孫悟空喺3D畫面下，力抗過百骨精，觀眾睇時如同進入魔幻境界，每隻骨精都非常立體生動，睇時氣氛好緊張，戥孫悟空擔心。據知單係呢場戲嘅特效製作費就花咗近2000萬港元。電影公司呢次搵咗電影《魔戒》同《哈比人》系列嘅3D設計總監Sean Kelly，同埋拍過《真實謊言》同《幽靈車神》嘅Jacques Stroweis做3D特技效果總監，呢筆後期特效製作費甚至要斥資近2.5億港元，每個畫面幾乎係燒銀紙，難怪《三打白骨精》特技效果被評價係華語片中最高。特約報道