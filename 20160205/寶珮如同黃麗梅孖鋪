當年亞視《今日睇真D》逼到無綫急開《城市追擊》搶收視，身為《睇真D》主持的黃麗梅和袁潔儀形容台前幕後如一家人，黃麗梅說：「亞視當娘家，大家帶晒嘢食返嚟，仲可以改對白，返工就興奮。」寶珮如與黃麗梅曾合作《乜都有》系列，又與袁潔儀拍《食得也瘋狂》，她笑說：「以前蛇蟲鼠蟻，總之識郁嘅都係我食。我去廣州拍嘢怕黑，就去咗麗梅房同佢瞓一張床，潔儀姐姐更加好，因為佢高大，成日幫我哋拎嘢，感情就喺工作中培養。」潔儀主持兒童節目深入民心，她說：「嗰時即使冇合作過，但只要喺街撞到都會講到雞啄唔斷，喺亞視就係咁奇怪，大家有一份特別嘅親切感。」