【爆相爆片】澳門賭業猛人周焯華（洗米華）自去年高調拖Mandy Lieu後，正印洗米嫂陳慧玲（Heidi）冇眼睇決定離婚，「搶米戰」塵埃落定。無後顧之憂嘅Mandy，經常巧合地遭傳媒拍到同洗米華周遊列國嘆世界。日前二人又被影到帶囡囡到泰國布吉度假。Mandy擺出高姿態，與洗米華風流快活，而正與洗米華辦離婚手續嘅Heidi，近日亦拋開婚姻破裂陰霾，不時相約朋友聚會。前晚有讀者程小姐透過本報「爆相爆片」，提供四張Heidi喺中環蘭桂坊一新開酒吧，出席朋友生日聚會嘅照片。相中只見成嘴蛋糕cream嘅Heidi嘟起嘴拍照，而另一張相，Heidi又攞起巨型香檳同友人影相，Heidi嗰晚仲成為集郵對象，心情唔錯嘅佢就任影唔嬲！撰文：王梓嫚