【中環】今年張學友同羅美薇踏入結婚20周年，二人先後育有15歲大女張瑤華同10歲細女張瑤萱。向來好注重家庭同私隱嘅學友夫婦，多年嚟為咗保護愛女，甚少一家四口高調出巡，以至兩女極少曝光，細女樣貌更係從未俾傳媒影過。近排學友除咗忙宣傳新戲，原來佢亦趁空檔，每日做柴可夫接女兒返學同放學。前日下晝5點，記者發現駕駛着黑色Range Rover嘅學友，頭戴cap帽面戴口罩，包到冚喺中環擺花街現身。而一直坐喺車廂入面聽着headphone嘅學友，嘴郁郁似哼住歌。其間曾經有途人向學友座駕行注目禮，但坐喺車入面嘅學友依然氣定神閒耐心等候。
五官標致似媽咪
學友足足等咗25分鐘，着上學校運動服嘅細女張瑤萱，就由一個中年女人帶住步行上車。現場所見，呢位從未曝過光嘅張家二小姐，雖然今年只得10歲，但已長得亭亭玉立，眼大鼻高，標致五官仲有幾分似媽咪羅美薇。佢臨上車前，好眼利咁望到記者影相，於是即刻快速縮入車廂。學友曾講過因為自己太錫囡囡，搞到屋企多咗兩個公主：「佢哋連洗衣機都唔識開，將啲衫拋到周地都係，我仲要幫佢執，真係自作自受，我都有份寵佢哋，我教女好渣！」其實兩個女兒有廿四孝爸爸照顧周到，就算做公主又何妨？採訪、攝影：梁繼光、黃曉程