股市跌到七個一皮，股民好無癮，聊起那套揀啱時間上映的《沽注一擲》，最深刻印象是班做淡的俾人追補倉那幕，Samantha甫踏出戲院門口對朋友說，如果個跌浪遲咗嚟，班友真係輸身家。炒股前輩有句非常精警的話，「睇啱咗，timing錯都係錯」。戲中最先發現問題的Michael Burry自2005年做淡，較真正跌浪早兩年，普通散戶若當時出擊，一來沒工具，就算有很快也會投降，兼被拋下一句死蠢。賺大錢往往是忍受孤獨，大部份人都與你對着幹，每隔一段時間總是有人同你講投降吧，經常被淋冷水甚難捱。講咗咁耐，現時又應否「沽注一擲」呢？Sam認為最佳做淡時機早於去年7、8月已出現，家陣可以做，但技巧要更高，因港股正被凌遲，跌幅不大、跌浪又長，間中外圍大陸反彈一兩日，時間值很快侵蝕利潤，找個靚位做淡更是痴心妄想，最弊很多Long Put出現溢價，注碼不宜太大。家陣全球水退，炒出炒入好易心力交瘁，值得留意是市場避險情緒仍然持續高漲，現貨金終於擺脫霉氣，創出三個月高位，投資目標為追蹤黃金價格的SPDR金ETF（2840），是個不俗選擇。Samantha https://www.facebook.com/stocksamantha 本欄逢周五刊出