現年30歲嘅泰國球手塔猜亞（Thepchaiya Un-Nooh），周二喺世界桌球錦標最後一圈外圍賽鬥蘇格蘭球手麥基爾，喺第四局一cue打到140度，只要入埋最後一個黑柴，就攞到8,500鎊（約9.4萬港元）獎金，另加1,000鎊一cue最高得分獎賞，點知黑柴喺袋口jaw嘴，塔猜亞亦忍唔到發脾氣，將支cue棍掟落張波枱。查實塔猜亞喺舊年12月嘅英國錦標賽第三圈，亦喺最後打失個黑柴而白白冇咗44,000鎊嘅「147獎金」，真係「地獄黑仔王」。