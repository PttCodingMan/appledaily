港股噚日終於似返啲樣。焦點股方面，點都要提吓隻「翠如BB」股，即係咁，隻聯旺（8217）去年3月底止，全年只賺1,807.9萬元。聽到建築股以為好勁，但佢只係負責道路及渠務工程、起橋及擋土牆等石屎結構、地盤平整工程等呢類小型工程。近年唔少建築股上市，呢類配售上市GEM仔，每隻劇本如一，今次係因為翠如BB光環，先會癲到呢個地步，但本質冇變，貨源歸邊，你衝入去就有接火捧嘅準備。所以聯旺同女神一樣，可遠觀而不可褻玩。呢兩日大市疑似又再炒作深港通，券商股有睇頭。3月3日推介過時富金融（510），事隔一個月，上月底最高見過0.48，自推介日起計，累積升57%，就算現價計，都仲有得賺，都算係有所交代。今日想講英皇證券（717），隻股今年首兩個月造底後，最近開始見到升勢，最新大陽燭仲升近8%，好似有料到。隻股冇錯已到0.71元，不過公司上年7月個市殘到爆時，以0.88元配新股，仲要溢價51%，之後更要求更新發新股嘅一般授權。證明有資金對公司信心十足。目前股價有耐都未到配股價，仍然安全！加上圖靚，如上次有聽我講入貨，是時候趁勢加注！Fifi本欄逢周四刊出 http://www.facebook.com/lovefrystock 