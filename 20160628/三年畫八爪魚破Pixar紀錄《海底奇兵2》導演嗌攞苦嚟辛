仲記唔記得mo仔同馬倫？2003年《海底奇兵》嘅小丑魚父子呢！今年係Pixar三十周年，我哋去到美國總部，搵嚟《海底奇兵2》班底，公開史上最難畫嘅角色製作過程！ 記者：黃芷蔚　攝影：廖達燊
十三年後mo仔返嚟，但今次主線落咗喺勁善忘嘅Dory多莉身上。導演安德魯史達頓(Andrew Stanton)接受訪問時話，咁多年嚟佢都想幫多莉搵番屋企人，不過因為多莉有短暫失憶，身兼編劇嘅佢寫劇本時遇到好大困難，笑言自己搵自己笨。佢仲透露《海底奇兵2》會有感動位，眼淺朋友要帶定紙巾！
今次《海底奇兵2》眾多新角色之中，最難畫就係「七爪魚」阿亨，阿亨因為一次意外冇咗條觸鬚，留喺海洋生態保育中心休養，但古惑又識保護色嘅佢不甘被困，就想利用多莉嚟個「hospital break」。團隊花左兩年幾時間製作，打破以往Pixar所有角色紀錄。因為八爪魚係無脊椎生物，是旦一條觸鬚一郁，其他都要跟住郁。為求盡善盡美，阿亨同多莉第一次見面嘅畫面就用咗146個take，足足兩年時間先可以出現喺大銀幕。
一如以往，Pixar迷都會好關心每套新作嘅彩蛋，今次唔使估估吓喇！導演同蘋果讀者講一定要留到最後，佢會有驚喜畀大家㗎！
第一集：深入Pixar超豪總部  喬布斯「左右腦」勁有創意 http://bit.ly/293RrAK  第二集：愛民邨走到荷李活　Pixar動畫師：香港冇得發揮！ http://bit.ly/291aCwg 