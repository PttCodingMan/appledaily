大編輯每星期到九龍城跟教練打網球，已有十餘年，球技有冇進步就唔知，但身體好咗就毫無疑問。問佢球場附近有乜矚目之處，佢話最近有一個豪宅盤就快落成，想到九龍城學校網為子弟叩門入好學校，可以諗諗買番一個單位。為子女讀書而大灑金錢，到上佳學校區買樓，並非香港獨有，一啲矽谷老友亦往往如此，例如林書豪在Palo Alto讀中學，好多美國家長想送子女入嗰間名校，學校附近一帶嘅屋價硬係比市場有溢價。香港情況更特殊，不少報導提及家長渴求子女派入喇沙、瑪利諾，用一二千萬元在學校附近買樓面不改容。大編輯話：「唔駛入呢兩間超級名校嘅，有時追得到，未必好，我講嗰個豪宅盤，隔籬就有一間民生書院，我喺外面望入去，校園又大又靚，九龍少有，睇落仲大過喇沙。」又有咁啱嘅，由國泰轉工去咗中電嘅中大聯合書院莊偉茵來短訊約吃飯，到佢良人Adam嘅私竇享受米芝蓮星級廚師水平嘅老公私房菜。聽見Adam下廚，立即口水流，又碰到時間許可，立即應承啦。去到QA（Quince  & Adam）私竇，嘩，有近30人在，有乜咁高興？Quince話：「介紹我地母校民生書院90周年呀。」乜咁多人係民生書院校友呀，莊偉茵與老公係同班同學，蕭潮順與王維基同期，查小欣係大師姐。蕭潮順（蕭仔）上次為浸大60周年製作戲劇已搏晒命，今勻又為中學母校出力，度出「民生書院90周年主題曲」MV，搵到三位校友作曲主唱，就係著名歌星陳秋霞、林志美、彭羚，攝製隊係全港最專業嘅，以前在TVB拍攝勁歌金曲，出產一千套MV以上，全係民生校友，攝影器材又如何？蕭仔話：「打電話問王維基同學嘅香港電視借器材，總值1000萬元，直情超一流！」咁製作費從何而來，蕭仔話：「又係問校友捐款囉！」校友係邊位，易啦，林百欣父子都係民生校友，林建岳大力支持，加埋王維基，香港寬頻行政總裁楊主光，還有潘希華、李正培等等閒話一句，銀紙不是問題！一間學校有90年歷史，盛產不同界別人才，已故港大校長黃麗松及佢哥哥黃麗文係戰前畢業嘅著名校友，有聯王之稱嘅楊瑞生老兄亦然，齊心協力搞90周年校慶，似乎冇乜難度，民生書院校園之大，全港僅次於赤柱聖士提反書院，屬Band  1英中，設有私立幼稚園及小學，津貼中學，不少學生由K1讀到中六再入中大港大科大，直情升學一條龍。呢間學校難唔難入呢？左丁山唔知。問校長陳嫣紅，佢話民生書院鼓勵學生study hard，play hard，不要只做書蟲，故此除咗考DSE成績優良之外，還盛產蕭仔、莊偉茵、王維基呢類周身刀通才。