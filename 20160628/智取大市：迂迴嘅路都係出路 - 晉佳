上一期因應英國脫歐股災嘅特性，去推斷跌市係可控、唔會衍生流動性危機同埋短暫，雖然係咁，但呢場單日大跌市猶如一場海嘯殺到埋身，事後不但信心要重建，股市生態亦都會產生微妙變化，大家需要時間去捉摸股市新常態。呢一刻，只能肯定嘅係英國脫歐令市場複雜度增加，波幅就會更難捉摸，會更難短炒，你睇星期一下晝，港股倒升係威係勢，收市後夜期又跌過，就知市況變得更加神經質，如果後市繼續被波幅拖住走，多多錢都唔夠輸。不過，對於個別股份嘅中線趨勢嚟講，只要英國脫歐不損基本因素，起點同終點始終不變，只係中間條路變得更迂迴。中線依然係以原先睇好嘅科網股作為主力，一動不如一靜。晉佳 http://fb.com/advanceguy1 