上星期五英國爆冷脫歐後，全球央行拍晒心口，必要時會採取行動，防範資金鏈斷裂，無他，自2008年金融海嘯後，市場好耐冇見過咁大隻黑天鵝，經過咁多年固本培元，當然唔想前功盡廢，所以一有風吹草動，梗係瞓身撲救。美國聯邦基金利率期貨顯示，未來三次議息（7月、9月及11月）加息機會為零，相反今年減息機會竟見一成，風水輪流轉也！英國脫歐成定局，市已跌，錢已輸，痛定思痛，係時候諗吓最新投資部署。執筆之時，美國10年期債券息率只得1.5厘，德國、瑞士、日本10年國債息率更加係全部負數，資金避險情緒高漲，同樣受資金追捧嘅有黃金，最新創兩年高位。不過，債券及黃金皆非唐牛杯茶，前者要大手買始有肉食，後者不是生息工具，欠吸引力。咁仲有乜好買？幾可肯定，全球會有新一輪放水預期，意味又係高息股行大運之時，昨日多隻REITs齊創新高，唐牛獨愛泓富（808）——最新息率5.6厘，比起領展（823）及置富（778）高一截，手頭資產以商廈為主，需求亦較零售物業佳！
唐牛 http://www.fb.com/tongcow88 本欄逢周二、四刊出