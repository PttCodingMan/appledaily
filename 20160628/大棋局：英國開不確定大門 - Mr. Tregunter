英國脫歐公投前，主流傳媒輿論偏向淡定，結果殺一個措手不及。若馬後炮地講，睇一組數字或許就唔覺得訝異。1945年聯合國宣佈成立時，有51個成員國；到今日2016年，聯合國有193個成員國。小國寡民，係一種傾向，一種趨勢。舉一個例就明白。點解TVB盤數越來越差，因為世界出現「碎片化」傾向。過去資訊嘅傳播模式，係由大眾傳媒（mass media）發出，一發佈全世界同時接收，重點在個「mass」字。所以索羅斯老師Karl Popper曾經講過，擔心電視嘅出現會令民智下降，因大眾都被動接收訊息。但近年大眾都喜歡上網搵想睇嘅嘢，連師奶都唔再坐定定等電視播乜就睇乜。大家都去搵自己喜歡的小題材，長尾現象越來越明顯。最受衝擊係官方媒體，內地人經常用一種天津麵包形容官媒。唔止我哋對訊息接收有碎片、小眾化傾向，我哋嘅飲食、嗜好、玩樂等都如此。在英國而言，100年前英國就有「光榮孤立」嘅外交政策，同歐洲保持距離。歐元出現時英國認為貨幣係一國之無上主權（sovereignty），選擇留在歐盟以內，歐元以外，繼續用英鎊。英國人骨子裏唔太相信歐盟呢種統合，只不過時勢使然，則附之，時勢轉然，則去之。英國脫歐最大鑊係引嚟不確定性，歐盟領導人敦促英國係退就爽手啲唔好拖。因為今次公投不具法律約束力，要英國議會通過先成真，整個過程估計要搞兩年。金融市場最忌不確定性，但亦最喜歡不確定性。不確定就會動盪，有動盪先有得炒。其次留意歐洲央行會否褫奪倫敦作為歐元交易中心地位。現時歐盟60%歐元交易同全球40%美元交易都喺倫敦完成。理論上英國脫歐好多協定要重新傾過簽過，現實上卻極大機會只沿用舊習，英國轉個角色，變成如挪威咁樣嘅國家，既和歐盟有密切關係，但唔係歐盟成員。
Mr. Tregunter本欄逢周二刊出