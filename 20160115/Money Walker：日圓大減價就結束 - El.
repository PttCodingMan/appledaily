遊日注意，日圓大減價就快結束！當全世界都聚焦喺中國點托住人民幣滙價時，港元兌日圓踏入2016年，不知不覺間已跌穿6.5算，美元兌日圓亦失守咗120嘅心理關口，由中國股市下跌同人民幣波動所觸發嘅避險情緒升溫，絕對係背後原因。
轉強並非一朝一夕
不過日圓轉強並非一朝一夕，因為美元兌日圓自2014年底開始，已形成一個類似頭肩頂嘅型態，技術分析上美元兌日圓其實只欠一個後抽，頭肩頂呢個見頂型態就會正式成型。從技術上睇，圓滙短期內可能仲會再跌一浪，之後就會重拾升勢，進入中期或長期升勢，為呢輪2011年底展開嘅跌浪劃上句號。筆者同大家一樣都係唔想日圓升返，除咗係因為日圓轉強意味去日本旅行會貴咗，另一原因係佢避險貨幣名銜並非浪得虛名。歷史上日圓展開大升浪不外乎兩個原因，一係美元見頂回落，一係危機導致避險情緒升溫。好似2002年嘅日圓見頂，就係因為美元轉弱，而1997同2007年嘅兩次見頂，則分別因為亞洲金融風暴同次按危機，觸發避險升溫所致。至於日本央行暫時不再加碼量寬，筆者相信，頂多只會導致日圓唔再下跌，不足以支持日圓進入大牛市。面對日圓優惠期就快結束，筆者認為除咗趁機兌換定一批作旅行用之外，散戶亦應該睇實其滙價變化，見日圓抽升就好快手減低股票持倉風險。El.本欄逢周二、五刊出