特首梁振英在施政報告中大談一帶一路，正如某立法會議員笑言，「盲嘅都知佢擦習近平鞋」，但施政報告出台後，普遍民意對一帶一路觀感及認知不但沒有提升，反而更多人覺得「唔關我事」、又或質疑是「幫晒北京」，有泛民立法會議員更稱，今次梁又再為北京「幫倒忙」，恐怕再強化中央對他「講就天下無敵」觀感。該泛民議員說，其實政府內部已有人覺得以政治口號式硬銷「唔掂」，「唔係洗腦式咁不斷講市民就會接受」，但這既然是梁的施政報告，其他人自然少說為妙；但從梁振英公開澄清，指有市民以為一帶一路與香港無關，其實並不正確，就可知道梁自己也「聞到味」，知道報告大講一帶一路或已引起部份市民反感，甚至出現抗拒，所以盡快解釋清楚。
市民負面觀感已成
另一政界人士則指，從昨日網民一面倒批評、改圖嘲笑一帶一路，再加上昨早市民致電電台節目批評特首，就可知市民對一帶一路負面觀感已成定見，「無論政府再點解釋、再吹噓一帶一路對香港幾有利，市民第一樣諗起就係一帶一路用嚟擦北京鞋，點做都冇用」。他又指一直有內地中間人說，梁振英最大問題是「講就天下無敵，做就無能為力」，「佢哋形容梁分析力、洞察力一流，聽佢分析大問題好頭頭是道，覺得佢叻過好多港官同政治人物，但一叫佢執行就搞到一鑊粥」，今次梁在一帶一路又幫倒忙，「我諗內地睇到又會激到一肚氣」。季陶周一、三、五刊出