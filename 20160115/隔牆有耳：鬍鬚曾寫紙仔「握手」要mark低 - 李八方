其實呀，方丈幾小器，係人都知；激親佢，真係要睇路！偏偏人稱大嚿嘅人民力量陳偉業呢，又要喺特首答問大會提起CY傷心事。查實邊個香港人唔知，國家主席習近平去年專登同財爺曾俊華握手，係明顯話畀CY聽，佢唔係下屆唯一欽點特首呢？大嚿舊事重提，真係曳曳，為乜要令CY無地自容呢？大嚿提起此事之際，八方望一望同場嘅鬍鬚曾，只見佢一臉木然，冇流露任何感情。嗱，呢啲咪叫做生存之道囉，否則仲點可以成日寫blog生龍活虎？而喺CY回應議員質詢期間，鬍鬚曾好專心㗎，仲喺一張紙上寫嘢喎，寫乜呢？錯錯錯，梗係唔係狂寫「一帶一路」，而係逐一寫上提問議員名稱，以及佢哋提問嘅概要。而喺第10位發問嘅陳偉業名字旁邊，鬍鬚曾mark咗兩粒字：握手。咦，好明顯佢真係有留心聽大嚿發言，冇扣到料喎！查實落筆時，鬍鬚曾到底有啲乜感受？鬍鬚曾去年到北京出席亞投行成立儀式而獲習握手，佢今日又飛北京，以中國代表團成員身份出席周六舉行嘅亞投行開業儀式，周日返港，唔知呢次有冇領導人再送握手呢？