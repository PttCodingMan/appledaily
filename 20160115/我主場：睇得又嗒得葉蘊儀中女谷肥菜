做人太王晶的話，有樓才算成功？剛滿43歲的「中女」葉蘊儀絕不達標。至今未做過業主的她，反而活得更自在，發掘更多的可能。葉蘊儀自言現在是5％藝人身份，主力做藝術工作愛搞搞震，最新項目就「肥菜」上身，創作花菜擺設，賣菜推廣健康飲食。撰文：梁錦雯
歌曲《中女羅生門》可能戲謔了43歲葉蘊儀的感情狀況，但近年來，她是少數敢言藝人，撐黃絲帶、電車保育、支持二次創作等議題都有她的聲音，網民封她為真女神，連她近日新搞作的花菜擺設生意，都以Minerva為品牌名，在希臘語有真女神的意思，身體力行販賣她的真態度思維。轉型、轉行絕對不是藝人的新鮮事，葉蘊儀走向藝術工作，有定期陶瓷工作坊、洋娃娃設計師、帽子飾物設計，甚至文字創作出書等，做回小時候想做的事：「大家都唔係好認知，我職業好複雜，我已經好少做藝人呢方面，可能係5％，其實做藝人嗰時好細個，唔知自己識做啲乜嘢，咁啱開始做演戲唱歌。細細個已知自己對藝術、美術有興趣，砌吓呢樣、砌吓嗰樣有興趣。香港對藝術教育唔係咁普及，阿爸阿媽會話搵唔到錢，唔去讀arts，其實讀書都唔係睇搵唔搵到錢，係睇你鍾唔鍾意，如果唔鍾意，都冇心機讀，同埋做得唔好。」
推動健康飲食
10多年藝人生涯絕非一刀切，如今次生意的靈感卻源於葉蘊儀前年在無綫劇的「肥菜」一角，衍生她辦這個花菜概念的生意諗頭，她表示：「係『肥菜』衍生出嚟嘅idea，當時佢哋想送一個唔同嘅菜擺設畀我代表我，唔知喺邊度搵，搵唔到地方做呢樣嘢，香港真係冇呢種vegetable arrangement，不如自己試吓，再加健康食譜，推廣綠色飲食。」葉蘊儀表示外國人懂得享受生活：「尤其係關於食物嘅嘢，每個禮拜六或日會去farmer market，買新鮮蔬菜生果煮畀屋企人食。平日大家收到朋友送嘅花，我都鍾意收到花，不過地球資源開始有限，所以覺得整色彩繽紛嘅花菜擺設，收到嘅人又開心。最初係純粹砌得佢靚，之後諗吓可以溫馨煮一餐，食得又健康嘅環保概念出發。」
砌菜籃　畫食譜
葉蘊儀將花菜擺設生意以Minerva為命，有着希臘主宰智慧及手做工藝女神的靈感，她將花菜生意以藝術觀感粉飾：「我想件事係實用，加有artistic美感，用水彩畫食譜，配合番每個花菜籃嘅食材。」基本上，葉蘊儀的設計將時令的蔬菜、花卉小盆栽、茶葉、香薰蠟燭及調味料等，以藝術手法鋪排出不同主題的花菜籃。如當日拍攝時，葉蘊儀便示範以紅菜頭、法國小蘿蔔、澳洲茄子及本地水耕沙律菜砌成一個應情人節氣氛的Amore花菜籃，為配合主題在外地採購熊公仔作配飾外，更示範用此籃的食材，煮簡單美味的紅菜頭配芝士的蕎麥意粉。