榮獲十大討厭藝人選舉第四名嘅李思捷前晚同老友單立文（豹哥）喺伊館開騷，雖然之前佢哋話賣票成績滿意，但係現場所見，入座率只係得七成。唔怪得豹哥喺現場都自嘲兼揶揄李思捷話：「通常我係紅館開，𠵱家喺伊館，我覺得好屈質。我都要恭喜思捷攞咗十大討厭藝人第四位，認受性仲高過特首，因為開呢個騷俾人話係小鮮肉，李思捷就係俾人『小』完先再侮辱。」
豹哥講家駒喊晒
前晚「今晚豹制李」個騷，重點都係大玩諧音粗口同埋四大天王之一嘅郭富城，李思捷扮劉德華唱《愛不完》、學友唱《屈到病》、黎明唱《一百樣可能》，最後扮郭富城出來嘅時候，豹哥指住李思捷個口話：「你個口有條毛，哦！原來係𡃁模，點解你有條毛喺身邊㗎？你又食𡃁，又食風扇，又食咩黛琳，你雜食都有好處，又食風，又食毛，身體好，跳到咁都唔腳軟，我就唔得喇！」最後佢就唱《失憶諒解備忘錄》。趣劇有王敏德、江美儀同喬寶寶幫手，王敏德被安排用半鹹半淡廣東話講諧音粗口，好似「delay no more」、「look out」等，仲有「原始人條脷有毛、現代人條脷冇毛」，事後豹哥被問到現場有小朋友，但係個騷仍講粗口，佢話：「我都冇講啲乜嘢呀！」另外，有一個環節係俾豹哥懷緬已故歌手香港女兒梅艷芳、香港變色龍羅文，張國榮、黃家駒和陳百強，豹哥講到好友家駒更邊講邊喊，十分感動。撰文：馮仁昭