搵食艱難！香港市場日漸萎縮，藝人紛紛北上賺人仔掘金，現年48歲的謝天華離開無綫後自力更生，接拍內地劇及參加真人騷賺奶粉錢，然而，天華拍攝東方衛視野外求生節目《跟着貝爾去冒險》，竟然大犧牲對着鏡頭飲尿，十分重口味，不少觀眾睇到惡心難頂，洪欣則力挺有份飲尿的老公張丹峰：「我覺得佢好叻！」
謝天華09年憑劇集《學警狙擊》扮演Laughing哥人氣急升，三年前離開無綫成立Laughing Workshop後，主力返內地拍劇賺人仔，去年榮升做爸爸，兒子浩飛下月就滿一歲，為搵奶粉錢，天華早前參加東方衛視真人騷《跟着貝爾去冒險》，由探險真人騷《人在野》（Man vs. Wild）的英國前特種兵貝爾（Bear Grylls）率領藝人在野外求生，合演的還有洪欣老公張丹峰。
指摘為錢可耻
《跟着貝爾去冒險》節目內容十分出位，之前已要藝人食活蚯蚓、生食牛內臟、竹鼠等，天華曾因任務失敗接受「糞水淋頭」懲罰，想不到上周五播出的大結局，竟然要藝人挑戰底線飲尿！之前貝爾要他們儲尿，天華還笑說：「我相信我的身體不錯，這個顏色挺好的。」當知道要飲尿後，天華先仰天嘆氣，跟着一口氣喝掉半瓶「尿」，喝完還將瓶口朝地並用手拭嘴，他說：「味道真的是難聞，可是知道是自己的東西，所以，也沒甚麼太難受，雖然那是很惡心的事情，可是你不要逃避，把它解決，這個才是Bear給我們的意義。」不過，有網友質疑節目造假，指「尿」的顏色太淺似菊花茶，對於天華肯飲尿亦意見紛紜，有網友炮轟：「為咗人仔去飲尿」、「未至於窮到咁吖」、「就算是假的都覺得可耻！明顯為五斗米折腰！可悲！」亦有網友讚：「人哋專家都飲啦，呢啲叫pro。」節目則交代參加者飲的尿經過「加工」，乃高溫蒸餾消毒及加水。昨日記者致電天華了解，他只重複說：「我喺菲律賓做緊嘢。」追問是否真尿？他晦氣說：「做緊嘢，都話做緊嘢囉。」之後更cut線。
洪欣睇到想嘔
至於在節目也有飲尿的張丹峰，獲老婆洪欣力挺，她昨日在電話承認是真尿：「真㗎，而且之前冇講做乜，所有嘢去到先知，個個都要飲。」問到張丹峰有否表示難受？洪欣說：「梗係核突啦，但始終係自己都好啲，如果飲人哋就核突，佢話當然唔好飲，我睇到佢哋個個想嘔。」對於老公要飲尿，洪欣說：「因為有朋友都飲尿，養生方面其實飲尿對身體好，當然佢哋每日食得好清淡，食素唔食肉，晚上只飲水，係好乾淨嘅尿，所以我唔覺有乜咁驚訝或恐怖，但叫我做我做唔到，我覺得老公好叻。」賺人仔艱難？洪欣說：「佢唔係為咗賺錢，佢係想挑戰自己，佢好鍾意貝爾，難得嚟到中國，首批可以同佢做真人騷，佢覺得好唔同。」採訪：皓騫