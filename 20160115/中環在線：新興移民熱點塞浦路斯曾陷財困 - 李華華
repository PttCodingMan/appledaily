太平洋島國瓦努阿圖早幾年經移民公司宣傳後，好多人話想移民去嘆世界。沉寂一輪後，𠵱家有個瓦努阿圖再版，歡迎閣下去投資移民兼3個月入籍做公民，揸住本護照當跳板，下一站就可以住勻歐盟國家，仔女仲可以用當地人價錢升學㖭！咁筍，喺邊？就係3年前因歐債危機而陷財困嘅南歐島國塞浦路斯。投資移民顧問、亞洲銀行家俱樂部首席執行官賴遠方（Kingston）早幾個禮拜去過當地，佢話市面好安全，經濟穩定過鄰國希臘。只要投資250萬歐元（約2,112萬港元）物業，3個月後就可以帶埋老婆仔女一齊成為公民，層樓3年後可以賣走套現，平均租金回報4至5厘。Kingston話佔中、李波事件後，越來越多人問佢點樣移民外地，不過主要都係內地客！