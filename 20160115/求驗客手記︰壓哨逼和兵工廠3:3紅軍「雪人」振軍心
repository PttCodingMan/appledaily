周三英超利物浦同阿仙奴喺雪雨飄搖下合演精采大戰。領隊高路普首次喺英超同兵工廠主帥雲格交手，用人變陣唔差得過教授，由羅拔圖法明奴同祖阿倫「雪中送炭」，靠兩位「雪人」嘅入球，喺主場以3:3逼和對手。紅軍喺下周日雙紅會主場迎戰曼聯，加強唔少信心。
高帥調動見效狂跑慶祝
今場波有特別嘉賓嚟捧場，最近被皇馬炒魷嘅舊帥賓尼迪斯嚟咗睇波。利物浦最近戰績唔係太穩定，高路普喺今場波再執一執陣容，將表現一般嘅賓迪基收埋，由法明奴掛帥，呢位巴西鋒將喺今仗賽前只係喺英超入過一球，但一被委以重任即刻有料到，開賽10分鐘就先開紀錄；阿仙奴好快由艾朗藍斯扳平，但法明奴到19分鐘喺禁區外射入靚波，紅軍領先2:1。法明奴首次喺英超梅開二度，之後輪到阿仙奴前鋒基奧特發威，佢喺25同55分鐘各入一球令阿仙奴首度領先。高路普喺法定時間剩番幾分鐘換入不受重用嘅中場祖阿倫，被雪到凍嘅佢喺90分鐘接應賓迪基頭槌二傳射門破網，高帥自然又嚟激情狂跑慶祝。各入三球和局收場，阿仙奴被同日贏波嘅李斯特城追到同分，靠較佳得失球仲坐住喺榜首。領隊雲格喺賽後確定，已經由巴素利簽咗中場艾連尼。窮則變、變則通，利物浦近期聯賽用賓迪基踢正選，表現認真麻麻。高路普今場波實行以快打快，法明奴配合佐敦伊比同拉爾拉拿，喺阿仙奴未製造到射門之前就已經領先。今季經常提早被換走嘅法明奴，喺上半場仲有一次射門中楣，幾乎連中三元。
雲高爾嬲豬鬧記者肥佬
高路普上任後，紅軍先後贏過車路士同曼城，今場再賽和榜首阿仙奴，為下周日迎戰曼聯提高咗唔少信心。高帥賽後話：「呢場波實在精采，不過大家未必會討論太耐，因為下周日會有對曼聯呢場大戰。我哋開局踢得好好，但防守死球仲要改善吓，我覺得和波算係合理賽果。」大家都係3:3，但佢哋喺下周日雙紅會嘅對手曼聯，周二被紐卡素逼和，繼續受盡批評，領隊雲高爾喺賽後記招被問朗尼狀態唔掂嘅問題，氣沖沖離場再轉身指住個記者話對方係肥佬，唔知會唔會有手尾跟。