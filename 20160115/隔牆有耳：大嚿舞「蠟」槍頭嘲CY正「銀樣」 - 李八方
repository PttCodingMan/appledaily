特首答問大會都算係學好中文嘅地方，除咗長毛同曾鈺成不時吟詩作對，借古諷今，去年10月梁振英亦引用毛澤東詩句「牢騷太盛防腸斷」回應黃毓民提問，等大家增進中文。噚日答問大會，大家又有收穫嘞；「銀樣蠟槍頭」係乜東東？原來係講得個樣、冇鬼用。話緊邊個？咪就係CY囉！人民力量陳偉業喺答問大會上援引《西廂記》一句「銀樣蠟槍頭」，批評CY喺施政報告洋洋灑灑3,000幾字寫「一帶一路」，其實只係中看不中用，諷刺施政報告只係「禍港報告」，冇乜點提香港核心價值同廉政，猶如「銀樣蠟槍頭」，其後又攞出一支標槍道具抗議，最終同聲援嘅黨友陳志全，一齊被立法會主席曾鈺成驅離會議廳。
源自《西廂記》　錯解「鑞」字
據作家李碧華喺本報專欄所講，「銀樣蠟槍頭」出自《西廂記》同《紅樓夢》中一句「你原來是苗而不秀，呸！是個銀樣蠟槍頭。」諷刺他人「外表好看，實際上中看不中用」。蠟其實是「鑞」，指「焊錫」，全句即係話：用焊錫製成槍頭，樣子看似銀製，但其實不如精鋼槍頭般管用。大嚿都有用自己嘅方法解釋：「槍頭用蠟做代表軟弱無力，外表睇落好似好剛強、堅韌有威力，但蠟槍頭乜都做唔到，係無能，有人用嚟形容男士」，所以佢製作嘅道具，喺管道頭放咗一支蠟燭。但其實銀樣「蠟」槍頭係字誤，冇咗「鑞」焊錫之意。 李八方mailto:pf_lee@appledaily.com