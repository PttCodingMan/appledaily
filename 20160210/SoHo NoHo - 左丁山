聽旅發局執行總幹事劉鎮漢講旅客四大類，幾有意思，左丁山對號入座，自己應該屬於邊一類呢？年青時候參加旅行團，應該係maximiser一類，當年遊台灣、星馬泰、日本，日日馬不停蹄，晨早六點就要起身食早餐，七點上旅遊巴士，每到一景點，下車影相，行一個圈就匆匆上車，叫做到此一遊，驚死有一分鐘蝕底，當然係maximiser。及後有咗仔女，帶佢地去日本迪士尼、上野公園、洛杉磯迪士尼、環球片場等等，就係family fun seekers。現在咯喎，不再遊甚麼景點咯，只係去吓時尚地區，行吓書局及博物館，就變成trend hunters 或cultural explorers。四類型嘅旅遊要求有大大不同，香港有冇咁「多元」（diversity）去迎合不同需要呢？劉鎮漢話：「有嘅有嘅，我地要集中資源宣傳，吸引佢地嚟香港住番兩三日，甚至四日，就算係成功。」佢又話香港人或者只緣身在此山中，未必了解究竟，旅發局調查所知，歐美日韓客好鍾意蘇豪區（SoHo），現在又逐漸擴至荷李活道以北（或者叫做NoHo啩），待馬會花費十幾億保育翻新嘅中區警署今年第四季開放以後，該區更有吸引力，來此地區嘅，多數係「文化旅客」。咦，該區豈止有多不勝數嘅酒吧食肆在大城小巷之中，直情有歷史故事嚟啦，孫中山在香港建立顛覆基地，就係在荷李活道、歌賦街、史丹利街一帶。現在荷李活道有古老古董店之外，還有新潮畫廊，加埋中區警署，夠晒中西文文化合璧。劉鎮漢在新加坡打過工，佢話新加坡政府有強大競爭力，有消息話新加坡可能搞七人欖球賽，早過香港舉行，對香港有競爭威脅。左丁山包拗頸，認為未必駛怕。世界體壇大賽事時間表，一年12個月排到密麻麻，香港七人欖球賽勝在有先行優勢，自1976年開始，至今40年，早已聞名世界，不少大型商務活動（如投資會議）皆配合欖球賽時間表在港舉行，新加坡一聲話搶先，各方面未必能在一兩年間就配合得到，總要一段時間來調整，如香港企起度唔郁，俾新加坡爬頭，咁就抵輸啦。否則嘅話，新加坡得個追字。還有一樣，香港社會開放，欖球賽有狂野放肆一面，華洋觀眾盡歡，新加坡社會是否可以一樣咁放呢？有疑問。新加坡政府曾大力支持新加坡馬會搞新航國際盃，卒之去年就係宣佈不再辦了，讓香港國際賽威上加威，有好多時單憑政府之力，係砌唔贏市場嘅。