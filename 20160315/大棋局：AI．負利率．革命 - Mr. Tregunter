過去幾年，股票市場其中一個當炒板塊，係機械人公司，嚟緊可能係AI研發公司。諗起朋友講過，年輕當兵時用口捉棋。點樣用口捉？就係一人講一步。捉嘅係中國象棋，冇圍棋咁複雜，當然有口訣去幫記步法。還記得聽佢講時頗訝異，在舊時社會冇咁富裕嘅日子，呢種免費娛樂堪稱無敵，企喺到玩又得，瞓喺到玩都得。無一紙一木的形而上棋局，存在喺我哋個腦叫思想，存在喺電子世界叫AI。Alphago同李世乭對弈所牽動嘅浪潮，係奇點（technological singularity）是否即將出現。人類文明發展過去十分緩慢，近百年突然幾何級躍進。三國時期同唐朝嘅生活模式唔會相差太遠，雖然相差500年；但今日嘅生活模式同清末有天壤之別，縱然只相隔100年。呢個就係奇點問題，一個特定嘅轉捩點出現後，事情唔再按昔日步伐推進，而係突然如脫韁野馬馳騁千里。AI、機械人發展落去係好事，試想像一下全世界由人工智能機械人生產，人類唔使再做嘢，唔使再催眠自己今天努力工作，係為咗明天不用工作。產能大增，而且自動不斷生產，世界將會更加富裕，或許輾轉演變成馬克思所講，當世界富裕到無以復加，多一分少一分唔再重要時，自然進入共產社會。
牽起一波波失業潮
但到達理想國前要面對嘅問題，係一波波的失業潮。18世紀工業革命出現，令大量小作坊工人、小農戶失業。當時失業者可以轉型去第二產業、第三產業，現時第二、三產業卻面對飽和問題，產能過盛，需求不足，歐洲失業率超過10%，其中南歐年輕人失業率30%，西班牙更去到50%。雖然美國6月前好大機會加第二次息，然而歐洲、日本負利率會維持一段長時間。利息係資金成本，經濟大好時，高息口象徵一種競爭。一間公司借十幾廿厘息做生意都仲賺到錢，代表個社會有高水位畀人走，高息等同一種篩選。現時卻唔係，全世界都驚加息，好似息口高少少就會全球慘，好似息口郁下就全世界冇飯開咁，反映乜嘢？經濟活力已喪失，睇唔到前景，人心將躁動，動亂就特別多。坊間對負利率解釋多簡化為存錢入銀行要罰錢，其實唔正確。現時負利率主要針對超額存款準備金（IOER）或央行存款，例如美國，QE後IOER高達2.3萬億美元，係法定準備金15倍；日本則26倍。IOER或央行存款利息雖低，可無風險瞓喺到收錢，所以負利率即係要趕錢出街。此為今浪原材料、資源股炒起大背景，亦反映啲錢都係寧願炒一轉，都唔願意投入實體經濟。工業革命同法國大革命同樣出現於18世紀末，兩者非因果關係，但歐洲革命浪潮燒得最激烈時，就係工業革命成形之時，因為科技改變人的生活形態已逼在眉睫，舊制度仍然扭扭擰擰阻住地球轉。Mr. Tregunter本欄逢周二刊出