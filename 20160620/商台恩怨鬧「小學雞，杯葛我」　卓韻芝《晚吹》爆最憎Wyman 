【ViuTV風雲】填詞人黃偉文（Wyman）好惹火！多年前曾跟楊千嬅、陳奕迅傳不和的他，前晚商台舊同事卓韻芝在ViuTV《晚吹－真PK》節目上，自爆最憎的藝人竟然疑似又是─黃偉文！
「做乜都發脾氣」
前晚播出的一集由卓韻芝擔任嘉賓，當被主持火火和Kevin仔問到「最憎邊個藝人？」初時阿芝都猶豫避答，之後才爆料說：「好，我講，我最憎XXX，我好細個已經俾佢恰！」然而，節目卻將「XXX」的名字滅聲，但有網友睇阿芝口形，紛紛猜測是Wyman。當時火火追問阿芝：「即係商台嘅時候？」阿芝直認：「係呀！」火火說：「但個個都話你係商台公主，個個錫晒你，你打橫行，佢有乜恰過你？做過啲乜衰嘢？」阿芝揶揄對方似小學雞：「我總之做過啲乜，佢都會走去向其他人發脾氣：『點解佢又有份我又冇份』，佢直情拉隊杯葛我：『今日係佢生日，不如我哋全部同事一齊走晒。』跟住熄晒燈，小學雞咁。」
「相信係佢本性」
接着火火問阿芝：「咁多年之後，仲有冇唔鍾意？仲有冇心病？」阿芝坦言：「好啲囉，因為覺得大家當時都係細個啲，但我相信呢個係佢本有性格，佢真係咁樣認知世界事情，所以有啲人都係唔好惹為妙！」之後火火給觀眾貼士「XXX」是誰人，他說：「佢頭先講最憎係邊個，佢又講緊以前做電台嘅，我估應該着衫幾潮嗰個。」Wyman曾在商台跟阿芝同期做DJ，近年他又有潮人之稱，答案呼之欲出。昨日本報致電向兩位當事人了解，但至截稿前沒回覆。Kevin仔則在電話說：「嗰日佢做口形，冇講名，我真係估唔到，佢咁多仇人，我唔敢亂講。」
另外，阿芝在節目中爆以前曾有sex partner：「以前怕孤獨所以拍拖，嗰時係有（sex partner）嘅，後來佢慢慢變咗鍾意我，覺得佢出賣我，騙子嚟，唔准鍾意㗎。」採訪：皓騫