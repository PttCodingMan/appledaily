【Lancôme風波】【本報訊】有一種漂亮叫何韻詩。國際化妝品牌Lancôme受中共黨媒及內地網民施壓，取消與歌手何韻詩合辦音樂會，何韻詩昨午於同一地點上環普慶坊舉辦免費音樂會及社區文化日，3,000人無懼酷熱到場力撐，人潮擠滿整條街道。她預料針對自己的打壓陸續有來，但不須因打壓而恐懼退縮，會繼續反抗向強權說不，呼籲港人不能讓香港繼續醜陋下去，「守護有種的漂亮」。記者：佘錦洪　紀靜雯
兩周前Lancôme於網上發聲明，單方面中止與何韻詩合作，並以安全理由取消原定昨在上環普慶坊合辦的音樂會，至今未作任何公開交代。面對打壓，日前何韻詩宣佈於同一時間、同一地點續辦街頭免費音樂會，以「有種的漂亮 The Beauty of WE」為主題，籲港人出席為事件表態。音樂會昨下午3時半開始，雖然天氣酷熱，但有人早於昨中午12時已到達表演咖啡店前霸位。至午飯時間後，平日相對寧靜的普慶坊驟變人山人海，人潮由街頭擠到街尾，行人路、樓梯、旁邊球場等全部站滿人，連行車線亦被群眾佔據。為求搶得最佳觀賞位置，不少人更冒險爬上鄰近公園護土牆及大樹，附近的太平山街也有不少人駐足。何韻詩其後在fb指有3,000位有種香港人捧場。
讚揚林榮基敢講真相

音樂會中何韻詩共演唱9首歌曲，其中以《你是八十年代》中的歌詞「全球被你轟動」去回應原主辦單位，希望他們拿出勇氣去面對打壓。她又讚揚銅鑼灣書店店長林榮基敢出來講真相，特別認同其說話「我都可以，點解你唔可以」，並唱出林憶蓮的《破曉》，認為香港的破曉終有日會到來。何指今次續辦音樂會，是希望以個人力量回應事件，「我哋唔需要因為人哋打壓而恐懼、唔需要退縮，唔需要因為人哋話畀我哋聽唔可以做乜嘢，我哋就自己去滅聲」。她相信打壓絕非單一，不少品牌與其合作都會面對壓力，但無透露品牌名字，「我會選擇反抗，香港人係需要對呢種強權、打壓說不」。何重申自己只是想做一個歌手，「但原來社會話畀你聽唔可以」，認為港人習慣自我滅聲太久，「初時以為忍一忍讓一讓強權就會退步，但面對霸凌，讓一讓就係咁（指自己）」。她不相信唱一首歌世界就會變回彩色，但相信人與人之間互相連繫，就可將內心發光發亮敵過黑暗，呼籲港人不能讓香港繼續醜陋下去，「我哋要守護有種的漂亮」。除市民及歌迷，何韻詩爸爸及兄長亦在場支持，時事評論員李怡、廣告人畢明及人民力量立法會議員陳志全同樣現身撐場。陳志全稱音樂會雖又熱又擠迫，但秩序良好，「請問有乜安全理由呢？」他認為香港自由一直受內地力量蠶食，或香港商界自我收窄空間，「冇話死晒絕路，只要我哋唔驚行出嚟，佢哋就唔敢咁過份」。
何韻詩語錄
‧勇者唔只我一個！今日嚟到現場唔止係撐我，係撐自己、撐香港，我哋拒絕一切打壓，拒絕一切恐怖！‧每一個人都有擅長嘅嘢，唔係要你哋每一個都拚死衝出嚟，但喺自己生活入面係可以有所堅持，喺能夠（控制）嘅範圍相信自己力量、相信個人力量。‧我唔相信黑暗可以蓋過所有光，但我絕對相信人同人之間互相連繫，令到心入面嘅光可以發亮，亦希望大家相信人嘅心可以敵過黑暗。‧我真係只係想做一個歌手，但社會話畀你聽，原來你做一個歌手要付出代價，做一個歌手都唔可以，但我今日話畀大家聽，我哋可以靠自己力量去做番自己，做番應該要做嘅事情。
支持者心聲
李小姐（文員）：「支持嘅原因係佢（Lancôme）無端端用唔安全理由取消（活動），我覺得冇乜理由唔安全，所以嚟支持……落嚟香港捉人都得，惟有自己出嚟多表態。」
謝小姐（學生）:「我係陪朋友嚟，雖然唔係何韻詩嘅歌迷，但覺得肯堅持自己立場嘅藝人越嚟越少，何韻詩敢於堅持，所以好想支持佢。」