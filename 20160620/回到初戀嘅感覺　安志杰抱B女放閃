昨日父親節，一眾新手星爸，一朝早就po唔少同B仔B女嘅互動相，真係見到都心甜！好似同Jessica C.喺3月生咗囡囡Tessa嘅安志杰，昨日就貼咗唔少同囡囡嘅合照，人爸仲幫手餵奶，又單手抱BB，相中手瓜大過囡囡個頭的Andy，喺餵奶嗰陣，嗰個鐵漢柔情樣，真係彷彿回到初戀嘅感覺。同樣係啱啱做咗爸爸嘅周汶錡(Kathy)法籍有米老公Julien Lepeu，同樣係有B萬事足，舊年生完囝囝Jacques後，兩公婆日po夜po囝囝嘅精靈得意相。昨日Kathy老公第一時間喺ig放閃，短片中，Julien就對住本故仔書，好有心機咁講故仔俾囝囝聽，至於10個月大，牙牙學語嘅Jacques亦跟住吚吚呀呀學講嘢，真係cute到震！