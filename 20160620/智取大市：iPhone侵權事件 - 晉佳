最近有趣課題，係蘋果iPhone 6外觀設計喺深圳及北京被裁定侵權，自此喺呢兩個一線城市冇得賣，真係世界變。討論對錯非財經分析重點，重點係對股價長遠影響。究竟係一場中美之爭，勢要打擊美國龍頭企業喺中國地位？定係一場做吓樣嘅博弈，純粹喺iPhone 7出場前，做樣等蘋果賣唔到貨尾，安撫吓中興（763）、聯想（992）？小弟覺得係後者，但市場會覺得蘋果被視為不受中國歡迎品牌，驚貿易戰之類，手機概念股可能短期受壓，蘋果股價周五跌2%鬆啲，跌唔多，估計沽壓只是暫時性，基本因素影響有限，因真要打擊iPhone 6，唔使等今日。舜宇（2382）同瑞聲（2018）係蘋果概念股，其中，瑞聲係主要供應商，影響較大。舜宇嘅蘋果定單比例唔算大，其高檔次手機鏡頭收入比例由去年下半年嘅10%繼續提升，今年動力來自華為P9嘅Leica雙鏡頭居多，蘋果未算賣點。近期市況脆弱，蘋果概念股有沽壓，但相信係低吸機會。長遠唔好只睇手機，電子產品會進化成VR以至新一代電子產品，高端零件供應商肯定係長期大贏家。
晉佳 http://www.fb.com/advanceguy1 本欄逢周一、三、五刊出