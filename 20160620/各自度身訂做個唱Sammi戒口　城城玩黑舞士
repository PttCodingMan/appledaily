天后鄭秀文（Sammi）與天王郭富城昨日各自為演唱會開記招，Sammi 9月的8場演唱會今日開賣，她昨在尖沙嘴記招上，提到已有不少南亞裔排隊黨：「次次都好似有咁情況，聽聞『行』晒床褥出現，其實賣飛制度，每人買到四張，今次排啲人機率高啲。」Sammi表示未諗加場：「暫時未諗，要保持質量，呢啲係體力勞動，能量消耗好多，我會keep fit，食有營養嘅嘢，挑戰自己。」
笑安仔要反省
對於日前老公許志安與黎明的陳年合照在網上瘋傳，被笑似戒毒人士及智障兒童，Sammi認真地指會傷害及不尊重有關人士：「但純講笑嚟睇，佢要反省吓，佢自己睇都笑啦，所以有情人眼裏出西施，我有笑佢發育不全，後生嗰時似笠咗絲襪出街，越嚟越年長，五官就開番。」
城城昨日則以「黑舞士」造型在圓方開記招，將於8、9月開12場演唱會，製作費高達5,000萬。城城表示會打造超智能式、有思想舞台：「個舞台好似一個黑洞，會走出一個黑舞士，有大量科技，唔知保險費受唔受保。」問城城會否擔心個唱似Sammi般被黃牛黨炒飛，他表示已交給工作人員處理：「我理唔到咁多。」會否叫女友方媛（Moka）捧場？城城說：「睇時間啦，佢籌備緊佢嘅服裝品牌，咁多場，順其自然啦！」
扶兩老去食飯
此外，Sammi與安仔昨晚偕父母到銅鑼灣西苑食飯慶祝父親節，但二人就分開到場，安仔負責駕車接載兩老，並體貼地扶兩老落車後再前往泊車。採訪：王連連、黃曉妍、畢紹基、吳耀輝