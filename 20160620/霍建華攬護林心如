40歲台灣女星林心如，上月520公開認戀36歲霍建華，戀情終於浮面，前晚二人更孖住睇林憶蓮在台北小巨蛋舉行的演唱會。霍建華是林憶蓮粉絲，他由上海飛返台北睇個唱，與女友齊齊戴帽現身時，被記者發現蹤影，不過兩人毫不介意，全場笑笑口。
睇騷期間，林心如與霍建華不時對望，sweet到爆，而霍建華有隨音樂擺動，林心如亦有默契跟住男友一齊郁。當憶蓮獻唱最後一首歌《至少還有你》時，二人更興奮掟紙飛機，之後又互望微笑。完騷後，二人即被傳媒追訪，林心如捉實霍建華手臂離開，霍建華亦體貼攬住女友，盡顯護花之情。記者問到何時結婚等問題時，二人都笑笑口未有回答。撰文：唐如