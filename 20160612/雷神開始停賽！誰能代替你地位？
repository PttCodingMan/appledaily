周日(12日)賽事莫雷拉開始停賽兩期，對好多馬迷來講似乎頓失扶手棍，無咗呢位萬人迷，咁究竟邊個可以代之而起呢？翻查數據，今季莫雷拉七次缺陣之賽事，柏寶成績最好，不單次次有馬贏共獲十Win，而且在雷神缺陣期間，蔡廐兩匹起用柏寶出爭沙田賽事之「華恩庭」及「劍斷浪」均贏馬而回，今期蔡約翰一口氣將「秘密武器」、「翔惑」及「鑽之友」交由柏寶執韁，值得作為重心。第1場新馬1000米，「秘密武器」在新馬賽三次上陣均上名，而且表現一次比一次好，上仗得亞軍已反勝「兄弟熊」及「阿凡達」，奈何不敵突然而來之「鎏金驃」，可謂非戰之罪，今次因莫雷拉停賽關係，柏寶冷手執熱煎堆，有力先拔頭籌。第6場四班1800米泥地，「鑽之友」近十次跑泥地未失前五名全獲獎金，場地性能不用懷疑，周日預計有雨，對這匹新勝濕泥之馬匹必有幫助。