已易手至內地商人手上嘅奧克斯國際（前名Magnum，2080），雖然因為生意差，中環兩間會所Beijing Club同Dizzi已經喺舊年摺埋。不過旗下王牌夜場Magnum Club，就逆市加租兩成續約，最少會做到2019年。位於中環威靈頓街荊威廣場3至4樓嘅Magnum Club，佔地約1.14萬呎，喺2011年開幕，當年以75萬元承租。雖然呢排舖租已經向下，但要喺中環搵番個咁上下規模嘅地方做夜場都唔易，所以Magnum最近以92萬元續租，呎租超過80蚊。Magnum上市之初有4間會所，家陣得2間，Magnum Club對面嘅威靈頓街M88嘅2至5樓，前身就係Beijing Club，舊年9月執笠，業主𠵱家要逐層拆細出租。