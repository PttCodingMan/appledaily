天津系統，大家鬥殘，當中港口旗艦天津港（3382），已經跌到近海嘯價，PB兼係所有港口股當中至低。津港9個月累跌咗60%過外，現價1.04元同2008年金融海嘯慘烈價0.9元已差無幾。以上年6月尾NAV 1.99元作準，津港家陣得0.52倍PB，比起海嘯期0.73倍PB平咗26%。
屬內地第三大港口
場內港口瓣數，秦皇島港（3369）家陣1.23倍PB、大連港（2880）0.83倍PB、青島港（6198）0.93倍、廈門港（3378）0.63倍。又內地上市，停緊牌嘅唐山港（滬：601000）1.85倍PB、珠海港（深：000507）1.8倍、重慶港九（滬：600279）1.7倍，津港PB，中港至平！場內專業評估，津港今、明兩年EPS 0.152元同0.158元，明年預測6.7倍PE，係繼青島港（明年預測5倍PE）之後，PE最平港口股。而津港呢個PE水位，亦比海嘯期10.1倍，平咗34%。津港係內地第三大港口，對外連接東北亞同中西亞，對內輻射14省市同自治區。又由天津上年4月自貿試驗區開波以嚟，全年新增企業1.4萬間，增幅近1.2倍，註冊資本高達3,891億元人仔。睇到係，津港本身係其中一個重要港口，連埋自貿區成立，進一步壯大港口實力。又呢期見，行家大連港獲招商局（144）入股，實行戰略投資，而每股入股價3.67元，係大連港2014年時每股NAV水位。津港身價，同PB水位唔對稱。津發若果再質，到海嘯價0.9元咁計，PB再跌到得0.45倍，連埋周線圖RSI，出現中線三底背馳睇，太殘底下，有機會嚟一轉反彈。錢雋細價股專家本欄逢周一、三、五刊出