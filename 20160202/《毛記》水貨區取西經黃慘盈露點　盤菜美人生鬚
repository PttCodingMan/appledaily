猴年將至，維園年宵於今日風雨不改開鑼，眼見羊年的香港風雨飄搖，被一班妖魔搞到烏煙瘴氣，毛記電視的年宵攤位就特別炮製了妖魔公仔：「六八犬」、「鍾樹妖」、「龍蝦精」、「鼠王獸」和「麒麟怪」，由五位主播化身《西毛記》主角「唐Dick藏」、「孫悟東」、「慘豬八戒」、「沙僧瑩子」和「觀音牙」，斬妖除魔打救香港！日前《西毛記》的四師徒深入上水的水貨區大本營拍攝，黃慘盈和盤菜瑩子反串演出，扮慘豬八戒的黃慘盈更「露點」上陣，盤菜就下巴黐鬚扮沙僧瑩子，十分爆笑；當四師徒浩浩蕩蕩現身時，有水貨客大聲叫囂，疑似想阻止拍攝，氣氛一度緊張，四師徒即商量應變對策，扮「唐Dick藏」的專家Dickson因為着袈裟十分論盡，萬一情況危急就由「孫悟東」東方昇試用公主抱方式帶走。
結果四師徒膽粗粗走入人群取景，怎知有水貨客見到專家Dickson的爆笑造型，即時用手機影相留念，昨日專家Dickson接受電話訪問，坦言當時感到生命受威脅：「着住套袈裟搞到我行動不便，擔心水貨客撲過嚟走唔切就大鑊，自己邊行邊念經，好在最後冇事。之前自己未去過上水，冇諗過咁公然一排排走水貨，真係有少少驚，好在見到我哋嘅戲服，以為我哋拍劇集冇阻止。」
東方昇：六八犬俾人閹咗
東方昇則表示拍攝那幾日好凍，笑說：「拍攝時要着住件衫冇得除，去廁所時受盡人歧視，而呢套公仔主要用香港人好愛戴人物做角色，寓意佢哋喺呢年玩得我哋多，新年可以買一隻玩番佢，其中一隻六八犬係太監造型，因為六八冇咗『九』，係一個俾人閹咗嘅太監！」在片中「唐Dick藏」念「一帶一路」緊箍咒，取西經時「慘豬八戒」怒摑「龍蝦精」反被箍豬頸肉，「沙僧瑩子」被「鍾樹妖」老樹盤菜，十分搞笑。在NG片中「孫悟東」更鬼馬問外籍女孩：「You know me？monkey king？」小女孩答：「I did not know.」「孫悟東」抵死說：「You only know KING KONG,you are not chinese.」採訪：皓騫