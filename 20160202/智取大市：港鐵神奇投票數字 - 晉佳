港鐵（066）股東會噚日就高鐵造價844億元以上包底及派每股4.4元特別息方案投票，大股東政府放棄投票之下，結果有99.83%贊成，令小弟嚇咗一跳。呢單刁令港鐵股東猶如short put高鐵造價，食期權金每股4.4元，但係輸就無限、贏就贏有限嘅4.4元。股東贊成嘅理由就係對賭高鐵造價，博港鐵會盡量控制成本喺844億元以下，就白賺每股4.4元特別息，當然4.4元絕非無償奉送，會令港鐵嘅財政狀況惡化。就當港鐵派特別息後財政狀況惡化唔係一回事，咁打和位就會係政府封頂價844億元加上特別息總額257.6億元，如果高過1,101.6億元，股東肯定輸。
如果以近年香港基建不停超支嘅往績，No，股東對賭風險好大，你認為港鐵孭起成本會令造價受到控制？政府係大股東喎，你話呢？不得不提，99.83%贊成，代表只有持有價值2,820萬元港鐵嘅股東投反對票，真係少得詭異。根據上市規則《有關股東大會的指引》第6.5條，點票過程中，發行人須委任核數師、股份過戶處或有資格擔任核數師的外部會計師作為點票的監察員。今次監察員係股份過戶處嘅香港中央證券登記有限公司，後者係由澳洲上市嘅Computershare全資持有。究竟點票過程……閣下自己去聯想啦，我唔想坐洗頭艇。晉佳 https://www.facebook.com/advanceguy1/ 