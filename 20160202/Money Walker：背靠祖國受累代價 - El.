喺沉重嘅走資壓力之下，中國為免再消耗更多外儲，唔經唔覺做咗好多措施去防範資本外流，好似係加強資金出境審核、暫停外資銀行部份業務、凍結對外投資額度等。行到資本管制呢一步，哪怕程度幾咁輕微，都已經反映中國對於遏止走資冇乜計策。
資本管制妨礙投資
輕微嘅資本管制手段，暫未動搖市場對中國嘅信心，但難保中國喺無計可施之下，會進一步加大資本管制力度，再度觸發環球對於中國嘅恐慌情緒。縱觀國際經驗，資本管制一出就要維持好長時間先可以收返，因為一取消就隨時會再度觸發大舉走資。問題係長期嘅資本管制只會妨礙人民幣國際化，甚至會令外國公司對投資中國卻步。大陸資本管制阻住人民幣唔國際化之餘，亦會令外資俾大陸嚇親，成日話要背靠祖國嘅香港，又要做人民幣離岸中心，又要做外資進入中國嘅橋樑，想唔受累都幾難。就算唔講咁長遠，現時大陸做緊嘅資本管制措施，都會阻礙資金由大陸流入香港，間接不利本港嘅投資同消費。唔單止咁，為咗唔想資本流出，大陸甚至可能會選擇推遲深港通開通。不過上述通通都係事小，香港接下來點樣應付一班國際炒家狙擊先係問題，中港關係密切，就算炒家唔開聲，嚟緊港股同港 會頻頻波動都係意料中事。幸好，根據聯儲局最近一次議息會議所發放嘅聲明指出，美國對於進一步加息嘅取態已經有所軟化，否則港股同港滙又有多個原因被質低。El.本欄逢周二、五刊出