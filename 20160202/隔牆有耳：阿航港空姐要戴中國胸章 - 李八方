中港矛盾影響埋阿聯酋航空？𠵱家阿聯酋航空空服員會喺制服名牌上佩戴所屬嘅國旗胸章，原本來自香港嘅空服員可以單獨佩戴香港區旗胸章，但阿航先後喺上年3月同今年1月發電郵要求香港空服員，必須同時佩戴中、港胸章；若不從，日後或取消香港胸章，一律只戴中國胸章。八方據聞此舉引起唔少空中服務員不滿，有空姐話阿聯酋航空因為憂慮內地空中服務員或乘客投訴而提出要求。胸章屬制服一部份，如違反指引會被視為不能通過檢查，有可能被警告，或影響升遷。阿聯酋航空回覆話，空中服務員團隊去年3月起佩戴相關胸章，指措施迴響正面，並無空中服務員就中、港胸章問題投訴。