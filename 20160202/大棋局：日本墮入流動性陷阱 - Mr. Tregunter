流動性陷阱（liquidity trap），一個幾年前大熱嘅經濟詞彙，現時已好少見。但就好似股災，人人講時股災唔會嚟，冇人講時先嚟料。用一句話概括流動性陷阱，就係零利率時想靠印錢救經濟冇得搞。所以歐洲行負利率，上個星期日本亦開始行負利率。凱恩斯對流動性陷阱嘅睇法係，當利率減到低無可低，再繼續財政擴張印銀紙都冇用，人唔會因為資金成本平而亂投資，反而會預期經濟前景唔好而攬實現金，也就係IS-LM model中LM線（liquidity preference-money supply）攤直，成水平狀態。當市場資金充裕時，拆借利率會下降，之所以會促進投資意欲，因為擴闊咗利差，講白啲即係令原本冇肉食嘅投資，變得有肉食。例如買樓收租有3厘，問銀行借錢要5厘，冇肉食；假如收租回報不變，而問銀行借錢只要1厘便有肉食（先撇除升值貶值等問題）。所以經濟唔好時要減息，係為咗令原本冇肉食嘅項目變得稍為有肉可食。但當利率已減至接近0嘅時候，再印銀紙利率都冇得跌，印銀紙效用就會一直遞減至接近冇效。日本迷失的20年，就係咁樣嘅情況。2008年後多國實施量化寬鬆計劃，搞一大餐經濟卻未見好轉。錢就印咗，息口亦減至0，餘下的只剩下負利率一招。但實行負利率有兩種情況，以瑞典為例，實行負利率係為排洪兼起圍牆，唔想熱錢泊入瑞典克朗令本國貨幣太強；另一種則係歐盟及日本的情況，QE完可買嘅資產都已買，仍然推唔郁通脹，焗住行負利率希望能逼人投資。
爆出醜聞非偶然
但投資目的係搵錢，只要有少少空間都有人套利，如中國人常講的蚊子都係肉，蝦米都係海鮮。如果完全冇肉食，甚至要蝕錢，利率再低、資金再充裕亦係枉然。諷刺嘅係，市場大環境冇肉食，好大原因係2008年後QE氾濫，本來要破產嘅公司冇破產，並養住一大堆殭屍企業半死不活，攤薄整個市場毛利率，新資金想做冇得做，舊資金被綁死無法運轉。今次日本宣佈負利率前，有一件事值得留意吓。就喺日本議息前一日，經濟財政與再生相甘利明因貪污事件突然辭任。甘利明喺安倍晉三旗下擔當兩大重要角色，其一為安倍經濟學的執行者，其二係TPP日本首席談判員。諸如落實QE係由甘利明執行，TPP出去傾條件亦係由佢去做。凡係關鍵時候爆出醜聞都非偶然，或要中止一件事，或要控制目標人物。今次日本實行負利率，央行政策委員會投票為5:4，只係剛剛夠票過；TPP亦將於2月4日舉行簽字儀式。可以窺見有人唔想兩件事通過。但日本已無退路，貶值、零息、QE做齊仍谷唔起通脹。長期零利率令日本墮入流動性陷阱，但期望負利率救經濟亦不切實際，其實各國仍然都係拖住先，等運到。Mr. Tregunter本欄逢周二刊出