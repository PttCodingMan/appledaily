有傳鄧麗欣（Stephy）去台北密會TB台灣排球健將鄧衍敏避世四日，二人密友之情好溫馨。TB，Tomboy是也。《Urban Dictionary》解釋，呢個詞泛指打扮成男仔頭嘅女仔，唔少人都將TB與同志畫上等號。其實衣着打扮與性向未必有必然關係，boyish打扮仲分分鐘成為新stylish icon，要數中外型格男仔頭女孩，近期談論度最高算係呢幾位，你又識唔識？一、女版EDC 米勒大陸同志網絡劇《錯了性別，不錯愛》成功捧紅26歲嘅米勒，佢正職係陳冠希喺北京三里屯潮店Juice店長。劇中唔少神情都似足老闆EDC，加上大量典型偶像劇為長髮女主角出頭情節，冧得唔少網民一陣陣。二、澳洲女模 Ruby Rose澳洲女模Ruby Rose因為電視劇《Orange is the New Black》爆紅，佢同Justin Bieber、Jessie J等歌手份屬好友，仲間唔時會喺音樂派對做DJ。佢同時裝設計師女友Phoebe Dahl本身訂咗婚，上年年尾突然分手，又一單合久必分事例。三、女排王子 張曉雅屬中國女排國家集訓隊一員嘅張曉雅，排球場上做副攻，2015年年中來港打世界女排大獎賽，一出場就引來粉絲尖叫同網民洗板，仲戲稱佢為「女排王子」。呢位王子唔只識打波，彈琴亦有一手，曾經上過大陸電視節目彈《夢中的婚禮》，動靜皆宜。四、女身男模 Elliott Sailors以女性身份接男模騷，美國女模Elliott Sailors都可以算係第一位。原本長頭髮嘅佢2012年把心一橫剪掉煩惱絲，估唔到模特兒工作接踵而來。同前任老公Adam Santos-Coy出街拍拖會被誤以為gay couple，相信屬佢意料之外。五、泰女演員 Tina Suppanad Jittaleela泰國演員Tina Jittaleela因為拍同志電影系列《Yes or No》出道，近年戲路越來越廣，仲去埋大陸做宣傳，泰國演員中人氣絕對算一時無兩。上年香港同志友好活動「Pink Dot」佢亦有現身撐場。記者：黃樂雯