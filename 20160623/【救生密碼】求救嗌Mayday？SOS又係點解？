至今晨仍然未救熄嘅迷你倉四級大火，高級消防隊長張耀升不幸殉職，當時同袍即時呼叫國際求救信號「Mayday」要求增援。原來「Mayday」取自法文「Venez m’aider」（快來幫我）一字，因「Mayday」同「m’aider」的法文讀音相似而成。其實唔單只消防人員，「Mayday」呼救訊號多為使用無線電溝通的行業使用，例如船隻、航機等。相對「Mayday」，較多人認識嘅求救訊號係「SOS」。SOS最初在1905年由德國政府首先採用，同樣廣泛應用喺無線電技術溝通，透過摩斯電碼連續發出三短（•••代表S)、三長（---代表O)、三短（•••代表S）來表示，點解會係SOS？其實初制定時無特別原因，純粹因為摩斯電碼發出方法就手方便兼易學，夠容易辦識。不過現在大家都賦予佢解釋為「Save Our Ship」（救我們的船）、「Save Our Souls」（拯救靈魂）或「Send Out Succour」（派出救援人員）等。除咗利用無線電技術嘅求救訊號，用物件發出閃光或聲響都係常見嘅發訊方式。國際山難求救訊號，就係一分鐘內發出六下訊號（例如吹哨子、用鏡或金屬片發出光線、用電筒發出閃光或者揮動顏色鮮艷嘅衣物等），停頓一分鐘後，再次重複，直至救援人員見到。點知對方見唔見到？原來救援人員見到求救訊號後，會喺一分鐘內發出三次訊號，停頓一分鐘後，再次重複，直至見到求救者。記者：黃樂雯