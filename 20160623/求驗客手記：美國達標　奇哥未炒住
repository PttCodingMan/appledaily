美國喺今屆美洲國家盃達標去到最後四強，之前受壓嘅教練奇連士文（左）應該唔使炒住，但係周二佢哋喺輸畀阿根廷0:4場四強戰，竟然錄得零射門，真係有啲肉酸囉。美國雖則有主場之利，但實力弱過阿根廷好多，而且仲有三個主力艾真度比杜亞、鍾斯同埋波比活特停賽，輸波都係預期之內。但奇哥就話：「失咗第一球之後，我哋大聲叫入球場，叫班球員谷前啲，踢得體力化啲，最好踩埋對手腳趾。但佢哋踢得太斯文，搞到俾阿根廷完全控制戰局。」美國喺呢場四強戰，開波三分鐘就失波，而且仲要一腳射門都冇，講真都幾核突。
對阿根廷零射門真核突

奇哥仲話，希望可以定期同阿根廷呢啲強隊踢大賽，等佢哋可以提升實力。呢位51歲嘅德國籍教練話：「我希望年年都有呢啲大賽打，當你成日同強隊交手，就唔會踢得咁斯文，識得點去踢。雖然我哋俾阿根廷狠狠教訓咗一餐，不過我相信班球員應該學到好多嘢。」美國周六會同哥倫比亞或智利踢季軍戰，若然攞到季軍，就會超額完成。