人幾時都要進步！23歲的吳千語近兩年狂拍戲，由人人熟知的「千語BB」，進入強化版本，以往專演千金小姐，新作《賞金獵人》有動作打戲、有折磨場口；千語式的紙板人也練出小筋肉，看似氣若柔絲，弱不禁風，但其實大膽女敢跳傘、喪滑雪踩冰，更想去南極探險。「唔好抱住一個滿足，追求更好係我一個宗旨。」撰文：林妙萍採訪、造型：趙潔恆攝影：周樂恒攝錄：林德雄、陳志嵐髮型：Jo Lam化妝：Zoe Fan吳千語近期忙宣傳新作《賞金獵人》，片中飾演一個二十多歲的天才駭客美女，開拍前喪睇天才型犯罪片，「要演到自己同個keyboard好熟，打得好快，嗰排真係同部電腦friend咗。」
李敏鎬不放電
以往離不開演純情少女、千金小姐，今次有新考驗，「有一場戲係我俾人綁架，我俾鐵鏈綁喺車度，綁咗幾日，咁拍就仲耐。有槍、有綁匪，我要好驚，keep住喊，處於一個好崩潰嘅狀態好耐，精神上都幾攰。」新作和中港台多地男女星合作，韓國男神李敏鎬、內地爆紅的鍾漢良等，片場內廣東話、普通話、英語、韓語，四聲道交流。有否被男神李敏鎬電到？「佢唔係一個放電嘅人，私下嘅佢反而幾搞笑，同埋鍾意整蠱人，其實係一個幾搞怪嘅年輕人，我expect佢係一個幾靜嘅男仔，熟絡咗都幾好玩。」更大嘆連牙醫診所護士、時裝店店員，都不停八卦李敏鎬瑣事，務求見一面，「韓國Oppa嘅魅力真係太大喇！」近年片約不斷，千語反而想拍細膩劇情片，「我鍾意啲節奏慢啲、情感比較細緻嘅電影，希望下一部戲會有啦，都希望自己演得越來越好，唔好抱住一個滿足，要追求更好。」
跳降傘去南極
千語比想像更大膽，她早前放假去悉尼，就去了跳傘，Ig上亦經常見到她滑雪、溜冰的相片分享，「其實我好細個跳過，完全唔驚！跳之前，教練問我ready未，我都未答佢，佢已經跳咗落去。嗰刻感覺真係好free、好放鬆，人生好少時候可以完全唔諗嘢。由搭飛機上天，到跳落嚟，都唔諗嘢，因為諗唔到嘢。」現正搵伴一齊挑戰笨豬跳，也想去南極，「我幾鍾意冒險，希望可以去南極，去浸冰水、喺冰湖上面釣魚。我未睇過北極光，都好想去，以前試過喺結冰嘅湖上面溜冰。但要揹住個同我一樣重嘅背包，因為背包太重，我隻腳承受唔到咁重，玩唔到，希望身體再強壯啲，下次再去過。」自爆近期愛上攝影，更會拎部相機影山影水，「電話影相少咗好多質感，不過香港生活已經好忙碌，唔夠時間影相。」
練線條不節食
對比前幾次專訪，吳千語的身形明顯強壯了，有肌肉線條，「我做運動係為自己健康多啲，唔係想要更加瘦。好多人問我點減肥，其實我一啲都唔會減肥，只係想強壯啲、健康啲。」自覺血壓偏低，正努力行山做gym、放狗拉筋，樣樣做，飲食亦有自己一套簡單邏輯，「我冇節食，但如果一餐係食junk food、油膩，好似漢堡包、薯條，咁下一餐就會食多啲菜。」