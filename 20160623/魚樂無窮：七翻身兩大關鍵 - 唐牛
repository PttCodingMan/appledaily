「港股6月焦點賽事開始，一開閘A股入摩搶放呀，儲局議息緊隨其後，英國公投同深港通守喺有利位置，轉入直路，A股入摩同儲局議息冇力喇，英國公投同埋深港通齊齊殺上嚟，你一騎我一步，叮噹馬頭，過終點，第一名係……」冇錯，市場焦點得番英國公投同深港通。賭博網站威廉希爾數據顯示，英國留歐賠率熱至1.22，脫歐則冷至4倍，爆冷幾時都有機（歐國盃克羅地亞都贏到西班牙），但畢竟屬少數，始終環球放水多年，仍七國咁亂，不變應萬變是常識吧，唐牛相信英國人也會明。傳深港通「七一」前後推出，昨港交所（388）、大折讓H股及券商股已率先起動，如兩大消息齊齊向好，「七翻身」難度不大。今日推介特步（1368），屬恒生小型股指數中堅份子，深港通一旦起動，小型股率先受惠，特步值得睇高一線。睇業績，首季同店銷售有中單位數增長，第四季定單金額則有高單位數升幅，為連續13個季度有增長，靚絕！睇前景，第三季會有新足球產品，年底則推出戶外產品，配合原有跑步系列，相信股價可以走得更遠。
唐牛 http://www.fb.com/tongcow88 本欄逢周二、四刊出