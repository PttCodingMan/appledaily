今日係英國脫歐公投大日子，約本港時間明日中午先有結果，現時環球投資者嘅基本策略係等運到！上周四，支持留歐嘅英國議員被支持脫歐嘅極端分子槍殺，民情180度扭轉，留歐派反超前，連20間英超球會都全數挺留歐！博彩公司嘅脫歐賠率，一夜之間由1賠2.6上調到1賠3.4；留歐賠率則由1賠1.6下調到1賠1.4。港股跟隨外圍股市連升四日，昨更有深港通系統測試消息，恒指殺上126點或0.6%，收20795點，若英國留歐，有望挑戰4月高位21654點。不過，一來大市四日累升近760點或3.8%，二來成交一直唔多，反映投資者未敢全情投入，公投結果揭盅前可能出現減磅套利兼避險嘅情況；揭盅後，亦可能出現當好消息落實時散貨嘅情況，100天線（現處20210）料有較大支持。呢兩日，聯儲局主席耶倫出席參眾兩院聽證會，話經濟前景仍存相當不確定性，可能令消費及投資減少，生產力增長緩慢或持續，拖累收入增長，暗示短期內加息機會微。其實，耶倫上周議息會後聲明，先首次提及生產力增長緩慢，以及美國以至全球人口老化，係維持低息嘅考慮因素。耶倫講呢啲？係呀！佢講人口老化呀！仲唔快啲睇下有乜銀髮族相關股份，把握投資機遇！現時市場上嘅銀髮股主要涉及醫療、保健、養老、復康，以至墓園等，我嘅心水係同仁堂科技（1666）。同仁堂係中藥老字號，產銷超過400種產品，最出名係安宮牛黃丸，被視為中風聖藥，一粒要近800元，銀髮族梗有一粒看門口。公司亦好重視女性市場，去年以電子商務營銷模式，喺亞馬遜商城及1號店開設同仁堂化妝品旗艦店。今年3月尾，又收購同仁堂第二中醫醫院全部股權。公司持股38.05%嘅同仁堂國藥（8138），不斷進軍海外，已於18個國家及地區插旗。公司首季多賺14.5%，手頭淨現金超過15億元人民幣，相當於市值兩成，估值吸引。
割柑人本欄逢周四刊出