賭王三房最索千金何超蓮近日與台灣男星柯震東傳緋聞，更影到她在台北與柯震東唱K時態度親暱，但二人齊齊否認有戀事。作為「過去式」的吳克羣前晚校準時間，在facebook宣傳自己作曲給柯震東前女友李毓芬的新歌《是我不夠好》，看似為對方打氣，並留了一句「做人，對得起良心就好」，擺明抽水兼暗寸超蓮。本報昨日致電超蓮，至截稿前未有回覆，但超蓮昨日在Ig更新了一幅厚厚文件檔案相，留言：「今天要把這叠文件全部看完，加油！一定可以準時下班的。」
話人前先律己
記者致電超蓮閨蜜李蘊，提到吳克羣的有骨留言，李蘊說：「我覺得每個人都係對得住自己良心，做人、話人之前都要諗吓自己。其實佢哋之前都一齊咗四年幾，都利用咗對方好多次，分咗手唔係再咁樣囉，佢（指超蓮）都忍咗好多次。」
馬天佑抱不平
問到會否覺得對方抽水，李蘊說：「有啲嘢就係咁巧合，順便幫自己宣傳埋嘅手段，宣傳埋隻歌，佢打嗰句字眼敏感啲，希望唔係話佢囉，如果一男一女分咗手，唔好干涉對方嘅嘢，抽水又好，利用又好，消費都夠啦。」此外，馬天佑也表示有留意這首歌，也對超蓮抱不平：「時間咁啱，呢個係敏感時候，如果我係當事人未必咁做，咁樣會傷到佢前度，同埋我個朋友係有人利用佢，佢都唔會出嚟講，係抱不平嘅人。」採訪：唐如