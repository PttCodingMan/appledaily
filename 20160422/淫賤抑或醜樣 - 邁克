電影公司宣傳稿，把《戀上錯的人》女主角稱為實力女星，身在法國的她如果識睇中文，都不知道笑好喊好。被譽為渾身實力，當然表示演技有番咁上下，可是言下「唔睇得但打得」的暗示呼之欲出，就像「氣質女星」眾所周知是次等美人代名詞， 獲得如此桂冠，只好對人歡笑背人垂淚，打落門牙和血吞。貪靚乃人之天性，尤其食面口飯的公眾人物，生得唔靚非常吃虧，靠演技取勝力倍功半。這是鐵一般的事實，閣下唔信邪，請參考血淋淋的個案：最近美國那兩個爭取代表共和黨競選總統的男人，甲指乙的太太姣屍撉篤，乙笑甲的賢妻天生貌寢，可憐嫂夫人雙雙躺着中槍，唯恐天下不夠亂的媒體展開民意調查，「你寧願人哋話你老婆淫賤抑或醜樣」，結果多數人投前者。諗落又係，娶了個潘金蓮似的蕩婦，雖然天天有戴綠帽危險，但成功馴淫未嘗不是老公功夫了得的證明，而共諧連理的並非貂蟬而是阿嬋，等於間接公告天下呢條茂利追唔到靚女，侮辱成份高得多了。不過也可能我諗多咗，《戀上錯的人》那位女星之所以實力加冕，無非因為缺少乜乜獎物物獎傍身，負責推廣的師爺唯有絞盡腦汁另闢蹊徑。嗱嗱嗱，就以「歐美超班群星」雲集的《單身動物園》為例，名銜包括金球影帝、金像女星、英國獨立影后、英國視帝、英國喜劇視后、康城金棕櫚獎得主和威尼斯影后，連兩手暫時空空的John C. Reilly，也獲封「金像級影星」，皆大歡喜吉慶滿堂。那個「級」字真是可圈可點，《馬克白》的米高法斯斑德還撈到「金像級男神」哩，哈哈哈。