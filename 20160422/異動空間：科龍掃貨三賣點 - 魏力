早前網上有篇「深港通無腦必賺組合」，click入去細閱內文，原來講AH大折讓股，但唔係盲搶最大折讓嗰幾隻，因今時唔同往日，市場元氣未復，資金唔夠充裕，識揀一定揀基本因素改善、折讓又唔算低的H股，魏力掘到隻海信科龍（921）。 科龍H現較A折讓六成，唔係最誇張（最多係山東墨龍（568），折讓72%），但折讓都幾多，此為賣點一。3月開始成交增加，4月以來沿10日線推上，屬聰明錢低位收貨訊號，向上望最低消費4.2元；如複製2012至13年升浪更不得了！此為賣點二。 第三賣點係業績，15年來第一次派息，現價計仲有5厘，派息政策180度轉變，復蘇之兆！科龍去年業績一般，純利跌14%至5.8億元（人民幣．下同），但所謂天使在細節，第四季其實有錢賺，經營現金流4.86億元，為去年四個季度中最佳，並連續兩季增長，今年turnaround機會高。大陸樓市火熱，白家電需求勢增，加上去年海外銷售佔比勁增至35%，內外銷雙龍出海，股價應會零舍唔同！魏力 http://www.facebook.com/2012jason 本欄逢周一、三、五刊出