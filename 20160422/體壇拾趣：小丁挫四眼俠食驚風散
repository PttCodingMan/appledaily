「我日諗夜諗都係想做世界冠軍！」周三晚喺英國設菲爾德舉行嘅世界桌球錦標賽首圈，世界排名17位嘅丁俊暉真係嚇餐死，本來領先英格蘭「四眼俠」高特4:1，點知俾對手追平5:5，仲曾經落後6:8；好彩呢位中國一哥及時回魂連攞四局，最後贏10:8入16強。自2007年以嚟首次要透過外圍賽晉級嘅小丁，下圈會對鄧立普或者梁文博嘅勝方，睇吓有冇機會改寫2011年殺入四強嘅個人世錦賽最佳成績！（now637台今日5:00pm直播）