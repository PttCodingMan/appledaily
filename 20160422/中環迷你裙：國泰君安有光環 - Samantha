馬化騰周初公佈捐身家大計，為籌備的慈善基金捐出1億股（市值逾165億），如果沒捐身家這情節，翌日標題大有可能係「馬化騰減持騰訊套42億 股災以來最多」。所以橫豎都係要捐身家，最好能發揮多於一種作用，呢啲咪真公關囉。 股海打滾也一樣，家陣唔係雞犬皆升的年頭，揀一隻股，第一睇板塊，第二睇業績，最好還有多於一種概念傍身，咁先買得安心。今日推介券商股國泰君安（1788），炒深港通、業績對辦，更是具能力闖出海外的券商股。 國泰君安全年純利多賺26.7%至10.1億元，當中經紀和貸款融資業務收入增長43.5%和48.9%，滬港通北向交易成為經紀業務第二大支柱，市佔率進一步提高。國泰君安能在深港通開通後繼續發揮中港兩地「盲公竹」的優勢。 國泰君安近年積極擴張投行業務，內銀有救國任務在身，中小企在中國寬鬆年頭融資仍困難，中小企透過境外上市融資已是新趨勢，香港是其中一個渠道，國泰君安月初宣佈與悉尼證交所合作，方便內地企業到當地上市，這無疑為國泰君安吸納新一批客源。股價助燃劑當然是幅靚圖，該股早已企穩於100日線，突破圓底，一旦衝穿2.9元能再次一飛衝天。Samantha https://www.facebook.com/stocksamantha 本欄逢周五刊出