根據差餉物業估價署，本港樓價連跌6個月後，終於4月份反彈0.7%，仍較高位跌10.8%。嫌政府數據滯後，可睇中原城市領先指數，截至5月22日之樓價亦較3月底之低位反彈0.8%。調整咗一成多，跌夠未？𠵱家係真見底，定係死貓彈？地產商繼續話「自住唔怕買」、「建築成本高，樓價唔會大跌」之類。其他評論樓市者，通常從利率風險、剛性需求、新樓供應、建築成本、政府辣招等角度入手，但呢啲都係次要因素，咁乜嘢係最重要？It’s the unemployment, stupid！過去廿年，失業率與樓價一直背馳，只有1999至2001年間一齊跌，而唯一同步升的一小段時間，係2009年中，完全拜美國QE所賜。今次失業率升，不單止無QE，美國仲要加息，樓價焉能不跌？單計本周，先後有大型建築師樓幾乎全體減薪15%，及東亞裁員180人。其實去年初裁員潮已悄悄出現，當時集中於零售、旅遊業，去年下半年蔓延至經濟支柱金融業，同時樓價亦見頂回落。上月中政府公佈最新失業率3.4%，有銀行經濟師預料明年升至4%至4.5%。3.4%升至4.5%係乜概念呢？大概等於1998年3月至6月，及2008年8月至2009年1月，樓價分別跌23%及16%。笑笑生mailto:sneeringman@gmail.com本欄逢周五刊出