一百萬元問題：香港樓盤名同〈傾城之戀〉對白有咩相通？答案：兩樣都唔係人講嘅。例如范柳原在淺水灣牆下跟流蘇說：「有一天，我們的文明整個的毀掉了，什麼都完了，也許還剩下這堵牆。流蘇，如果我們那時候在這牆根底下遇見了……流蘇，也許你會對我有一點真心，也許我會對你有一點真心。」這種對白，唯獨天才寫得出，只有韓劇用得着，常人很難宣之於口。現在香港的樓盤名，幾乎每個都比范柳原的對白更出塵，地產商大概認為今日能買樓的絕非常人，樓盤名當然要符合客人身份。前幾日同朋友路經西環，他指着一棟新樓問：「係咪叫『秦傲』？」我望望，左一個「瑧」，未見過，右一個「璈」，似乎是樂器名，讀音不能確定，只好老實說：「一齊google吓！」「瑧」據《康熙字典》講，是玉名，查粵音讀「樽」；「璈」字粵音「熬」，確實解樂器，如王母娘娘的侍女曾用「八琅之璈」彈奏仙樂（《漢武內傳》）。夾埋係點？似乎指「玉造的仙人樂器」，仙氣真係勁到發發聲。跟友人說那兩字讀作「樽熬」，他即恥笑：「媽我好亂，『煎熬』定『賤奴』呀？香港人供樓，唔慌唔係受盡煎熬嘅賤奴，個名係咪串緊啲客先？」後來發現西半山又有座乜東東「璈珀」，唔好意思，我淨係識obba，唔識璈珀。這些名表面上尊貴出塵，實則俗不可耐九唔搭八，一味堆砌些「玉」部字，無「玉」不歡到令人髮指。許子東教授曾研究樓盤名，他說：「樓盤的名字變成了一種藝術形態，通過文人、社會大眾、政府的審批，無形當中起到了洗腦的作用。」能否洗腦我不敢講，但樓盤名的仙氣，肯定跟住客的面皮成正比。如果你搭的士可以無懼司機大佬暗笑，氣定神閒說：「去西環煎熬吖。」恭喜，你面皮厚到可以做官了。