去年今日，市場熱烈討論MSCI會否把A股納入新興市場指數，一眾Buy-side展開激烈暗戰，唔夠QFII（合格境外機構投資者）quota、追唔到貨的當然力主唔入，而一早坐晒貨的就打鑼打鼓為A股吶喊助威。一年後，這爭論重來一次，顯得有點例行公事。高盛估A股「入摩」機會達70%，大摩就話一半一半（廢話），瑞信則認為納入機會只有10%（但同時又弔詭地繼續貼股），其實都係各為其主，聽下就算。為增A股獲納入的勝算，滬深兩地交易所上星期公佈新指引，打擊「忽悠式」停牌，希望阻止有人濫用停牌機制，真係喊賊捉賊。芬佬朋友說：「畀你呃一次係我唔好彩，畀你呃第二次就係我蠢啦！𠵱家唔係你有無法規去執行的問題，而係大陸根本視法規如無物，呢種做嘢方法先係問題。你一話有『國家任務』就可以隨時落閘，你推100條指引有咩用？得一個方法，等大家唔記得囉。」的確，市場係好善忘嘅，如果你有錢搵的話。只可惜觀乎目前A股估值（相信無人覺得係平）、中國經濟情況（債務風險升溫），以及人民幣貶值（最近又開始開波），呢一刻睇唔到國際投資者會對A股入摩有幾興奮。提醒返，目前大行估計，如A股獲納入MSCI新興市場指數，所刺激的買盤唔會多過1,300億元，相當於目前A股整體市值0.2%。海迪