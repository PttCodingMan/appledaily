曼聯助教傑斯度完假返嚟，將會向球會請辭。據講新帥摩連奴親疏有別，屬意自己人費利亞做副手，變相削傑斯嘅權。儘管報道話摩帥會親自出手勸傑斯留低，但睇個勢機會唔大嘞。喺雲高爾執教曼聯嘅兩年，傑斯都係佢副手，係一人之下、萬人之上，仲俾人話係曼聯高層欽點嘅雲高爾接班人㖭。不過，雲高爾今季帶唔到隊波入前四，做唔晒三年任期黯然下台，傑斯冇得上位之餘，仲俾人燉冬菇。
摩帥玩嘢明留暗降
英國《太陽報》話，新任魔君摩連奴想用番親信費利亞做阿二，負責日常訓練同戰術，至於傑斯就會負責聯繫一隊同預備組喎。傑斯收到呢個offer，唔使諗，肯定黑晒面！佢個心係想做曼聯領隊，點知領隊冇得做之餘仲被降級，所以佢決定走人都好正常。英媒就話摩連奴好想傑斯留低，會搵佢傾吓，但我求大俠心諗，你摩連奴開埋呢啲條件，明知傑斯唔會受，係咪真心留人都係個疑問。
朗尼賣口乖讚新老細
喺下周日，奧脫福會舉行一場慈善賽，由摩連奴同艾拿迪斯帶領嘅英格蘭明星隊對雲尼亞里嘅世界明星隊。好多球迷都食住花生，等睇摩帥嗰日喺奧脫福第一次以曼聯領隊嘅身份公開亮相，但據英媒透露，花生友要失望嘞，因為摩帥應該推咗場慈善賽，改由艾拿迪斯一個帶隊。摩連奴唔想自己喧賓奪主，外界淨係關注佢而忘記場慈善賽本身嘅意義，同埋佢發現曼聯領隊呢份工唔易做，所以分身不暇。就算有空閒時間，摩連奴都寧願去學吓嘢，前日佢喺instagram上載咗張相，見到佢喺英國導演基里奇前面，好認真咁講緊嘢，唔通摩帥進修緊演說技巧？佢喺ig留言：「每個頂級表演者都需要一個頂級教練。」另外，摩連奴同意喺八月三號幫隊長朗尼搞紀念賽，曼聯嗰日會喺奧脫福對朗尼嘅母會愛華頓。摩帥咁識做，朗尼亦賣晒口乖，讚摩帥係世上其中一個最好嘅領隊。