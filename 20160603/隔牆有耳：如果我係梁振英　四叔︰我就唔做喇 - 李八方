特首跑馬仔就開賽，一男子恨連任恨到出晒面咁，但城中班大孖沙梗係睇定啲先，費事好似上屆咁，臨尾先要「華麗轉身」！噚日恒地主席、四叔李兆基講開特首梁振英嗰陣，除咗講番3月份講過嘅評價，即係梁振英好勤力，啲公益活動好幫到手，慈善有啲功勞外，卻離奇加一句，如果佢係CY，就唔會做特首嘞。莫非係恒基喺馬屎埔清場之際，順道暗示CY都應該清走埋？其實四叔咁精靈兼心水清，點解會講嚟講去三幅被，無限loop舊料？唔通佢覺得CY任內只係得呢啲嘢可以講吓，其他方面貢獻有限，所以冇乜好講？事實可能係，根本中央都未吹雞叫撐邊個，而四叔談CY前都利申咗先，「我唔係話幫梁振英啲咩嘢」，但就話喺香港做特首好難，要任勞任怨，唔知對方下屆仲出唔出嚟選喎。
不覺特首權力大
CY早排話自己上任後，冇人再提「地產霸權」，港視主席王維基隨即寸爆回應，因為有乞人憎嘅「特首霸權」。四叔話唔覺特首權力太大，仲話𠵱家好多人講好多批評特首嘅嘢。之不過，四叔最尾竟然爆咗句︰「如果我係梁振英，我就唔做（特首）喇。」呢句說話有冇玄機？話冇，大家信唔信？唔通意在整個落台階出嚟，乘機「勸退」CY？
李八方mailto:pf_lee@appledaily.com