【ViuTV發圍】卓韻芝、鄒凱光（灘叔）及女子組合Robynn & Kendy早前替ViuTV拍新節目《同2047特首上學去》，本報日前先為各人安排做一題小三數學TSA問題，卓韻芝答2015年三年級數學科，內容要她分辨方向，結果她答案全錯，連她自己都不敢相信：「佢陰我呀！我全部錯晒呀！死喇！媽媽，我係咪要重讀三年級呀？呢個事係唔可能㗎！」灘叔和Robynn & Kendy分別要做2012年及2006的題目，幸好最後都全中，R&K表示：「最驚係要寫中文字，答啱晒真係鬆一口氣。」灘叔則表示：「我做嘅節目都五年班，你問番啲三年班嘅嘢，係咁降grade，遲啲問番啲一年班嘅嘢，好彩都識，如果唔識就大件事。」
同學仔處變不驚
卓韻芝之前拍《同》節目去了赤柱一間名校，她說：「我好鍾意呢班同學，佢哋唔係有一種鋒芒畢露嘅小朋友，我哋一路相處，慢慢發掘到有一種才華，又會發現原來佢哋係處變不驚嘅人，真係好難從佢哋嘅外貌去估到。阿芝又謂：「之前好擔心呢個社會好似訓練緊一啲惡魔兒童，怪獸家長唔知訓練緊乜嘢怪獸出嚟，但今次拍攝個感覺係幾好，原來呢班小朋友都有一種社會洗唔甩嘅童真。」灘叔則承認初初被邀拍這個節目覺得好愕然，他說：「我係用製造歡樂畀觀眾嘅心態去做，結果大家反應好好，不過見到跨境學童每朝5點起身，用3個鐘頭坐車返學，放學再坐3個鐘頭車返屋企，覺得好辛苦。」不過，三組嘉賓都自爆跟同學仔說再見一刻都忍不住喊，因為小朋友的純真令他們好感動。採訪：何慧斯攝影：葉君海場地提供：hmv Bar & Restaurant