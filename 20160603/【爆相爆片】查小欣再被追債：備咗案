查小欣前日在尖沙嘴街頭被張貼追數大字報，讀者李小姐透過本報「爆相爆片」報料，李小姐說：「嗰日朝早11點幾，我行過加拿芬道，見到貼咗呢張大字報，當時差唔多放食飯時間，條街好多人圍埋睇，仲聽到有人問『係咪真㗎！』」近年查小欣老公曾被貼街招，在追債網站榜上有名，對於日前又再有人貼街招追數，查小欣昨日以電話回覆：「其實都講咗3年，都好無奈，人在暗、我在明，我都唔知佢係邊個！如果搞咗咁耐，有人爭佢哋錢，就咁貼街招就算，會咁好人？佢哋都知我係邊個，又知我嘅地址，佢哋其實可以直接用正式途徑追討，唔需要貼街招，或者佢哋目的係等你哋傳媒去報道，引起人興趣講。我之前已經備咗案，警察亦都搵咗相關人士傾偈，但應該未拉到人！」採訪：王梓嫚