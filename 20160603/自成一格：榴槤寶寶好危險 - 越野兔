自2015年下半年開始，極端天氣一直困擾世界各地，仲記得上年平安夜加拿大有成9度，全球齊齊過熱辣辣聖誕，真係諗起都覺得黐線。點解會搞成咁？除了溫室效應外，厄爾尼諾亦功不可沒，呢個聖嬰推高全球氣溫，擾亂氣候規律，令2015年成為有紀錄以來最暖一年，不少熱帶國家面臨極乾旱情況。而天氣往往與農產品期貨息息相關，例如紐約期糖就受巴西失收影響，由去年8月低位每磅10.5美仙，升至現時17.5美仙水平。但越野兔最着緊，當然唔會係糖價，而是最愛的果王榴槤價格。厄爾尼諾令榴槤產地之一的馬來西亞檳城嚴重乾旱，年初生果業界估計今年會減產一半，仲要捱貴榴槤。不過越野兔今日去油麻地果欄睇過，馬來西亞貓山王最平68蚊磅，老細話上個月都無貓山王賣，今個月先返貨，旺季雖然較去年遲咗成個月，不過今年來貨價反而平咗，平時賣開120蚊磅，所以好抵食。美國國家海洋和大氣管理局已預測，今年6月厄爾尼諾將會終止，接着出現另一個相反的天氣現象拉尼娜，到時馬來西亞分分鐘有水災，榴槤寶寶仍然好危險，所以有得食好食喇！
越野兔本欄逢周五刊出