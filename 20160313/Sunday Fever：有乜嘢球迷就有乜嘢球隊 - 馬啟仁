全城水深火熱，足球原本係救星，可惜沒有一支永遠不倒的球隊，可以永遠畀你依靠。每支勁旅代表一個時代，但都有賞味期限。80年代嘅利物浦絲絲入扣，千禧年代嘅阿仙奴水銀瀉地。而過去20年嘅曼聯就係簡單直接，戰意鮮明，呢個時代嘅曼聯畀我哋嘅印象好深刻，尤其是90年代開始香港每下愈況，人心動盪進退維谷，唔使驚，曼聯喺大廳，由簡東拿拔刀相助改邪歸正，碧咸橫空出世半場笠死，雙翼齊飛左右開弓，鋼門鐵閘乜都有齊，呢個時候嘅曼聯根本就係好多香港人嘅超級英雄。一班又一班嘅紅衫英雄，陪我哋走過回歸收檔樓市跌盪沙士空巷，好似社會越沉曼聯就越勁，每日受埋咁多冤屈怨氣，夜晚就靠黑白雙煞一球一球安撫大家空虛嘅心情，望住個波，空洞嘅眼神都有番啲目標。今時今日香港低處未算低，但勁旅們都唔係幾掂，超人都自身難保之下，原本就係球迷自救嘅時候！可惜無論你捧邊隊，主流球迷入面有兩種瘀血，都係害人不淺，令人洩晒氣嘅。兩種瘀血，一種係債主球迷，一種係債仔球迷！債主球迷，係贏少球都唔開心，輸波就係世界末日，彷彿球隊係欠咗佢，每場波都一定有黑手，每個球證都有陰謀，完場輸贏佢都會企起身拍手掌，但有啲似《少林足球》嘅強雄君臨天下咁嘅款。不過就算球隊打得幾好，佢永遠都係沉醉喺舊時嘅某一段日子，「當年嗰陣勁好多，𠵱家呢班差好遠囉。」係佢口頭蟬。債仔球迷呢種瘀血係另一個極端，所有成績都唔係應份嘅，開波前永遠係打輸數，覺得自己隊波點都唔及其他嘅，一領先就唔敢睇，反而落後就好平常心，覺得應份。萬一隊波發揮出色，佢會好感恩，會喊，就係唔會慶祝。因為贏波就好似債主寬限幾日還錢咁，冇債仔係會因為咁而大呼大叫，最多鬆一口氣，跟住又愁過。喺債仔球迷眼中最關心永遠係下一場，下一場佢哋總係傷兵多過人，唞得少過人，打定輸數。「畀多兩日我隊波籌旗啦大佬！」比賽日一到就好似債主又上門嘞。隊波打成點我哋控制唔到，但我哋可以調校自己，唔做瘀血球迷。KEYMAN節目主持電郵：mailto:keymansoho@gmail.com