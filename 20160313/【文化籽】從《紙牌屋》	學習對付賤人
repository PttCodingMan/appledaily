【文化籽：西遊記】《紙牌屋》（House of Cards）新一季剛出街。今季，講選戰。為爭取連任，美國總統出賣老婆，背叛同僚，卑鄙到無朋友。誇張到邀請埋奸夫食早餐，仲可以保持微笑。在賤格的層面，大概只有香港特首可比擬。
我愛Netflix。Netflix登陸香港，即惠顧。頂，原來冇招牌作《紙牌屋》。第四季在now TV上架，香港版Netflix才肯施捨頭三季。第三季，去年被嘲笑成套師奶劇，配角的戲份比主角還多。今季撥亂反正，大賤佬Frank Underwood同老婆Claire Underwood全力救命，整整十三集得一條主線：美國總統競選。撞正希拉莉即將惡鬥特朗普，推出的timing比杜汶澤齣《選老頂》或《選老坐》更好。第三季大結局最後一幕，第一夫人因為頂唔順老公當自己臭四，離家出走。失去一個民望高企的靚靚花瓶，一度搞到總統陣腳大亂。好一個美國總統，趁全國直播，三扒兩撥令到老婆焗住愛回家。這一點，香港特首不用參詳。他的老婆一來沒民望，二不靚，如果肯離家出走，特首和特首個女相信會興奮得開香檳切燒豬燒炮仗。香港市民也是。香港特首最需要學習的，現時，是如何消除對手。第四季內，跟總統合作多時的夥伴，三番四次被欺瞞被搵笨，忍無可忍，反枱，高調參選。轉個頭，即被嚇走，黑材料都未使出。好勁咩？濕濕碎啦，在背叛同僚方面，看看夢熊大師的遭遇，香港特首絕對夠資格開班授徒，你不用替他擔心。值得注意的，最震撼我的，還是美國總統如何擊退正義使者Heather Dunbar。Heather Dunbar這角色，上季已經登場。律師出身，守法、公正、誠實，出戰總統競選，最大原因是想掃個賤人出白宮。以為今季必定正邪不兩立大戰連場？慘！基於戲份需要回歸男女主角，Heather Dunbar的重要性大減，出唔夠幾場戲，已被鏟除。點死法？死在守法、公正、誠實。盡量不劇透：其中有場戲，一班幕僚勸Heather Dunbar講大話，唔好承認見過一個不該見過的人，顧全大局。Heather Dunbar起初抗拒，又有點心動。到聽證會，被質問，Heather Dunbar猶豫幾秒，遲遲未能作答。好想話未見過，又講唔出口。最後，還是忍不住說出致命的真相。不習慣說謊的人，要說謊，始終不自然。不用讀心神探也清楚。然後，我想起香港特首向着全世界講大話時的嘴臉，仿似呼吸空氣、用雙腳行路、食完飯搵牙籤撩牙，自然而流暢。《紙牌屋》這短短幾分鐘，看得想哭。這是《紙牌屋》最好看的地方。不像教育電視，教育得太多，會引致抑鬱。你以為它誇大了政客的黑暗，看看周圍，它原來反映現實。現實中，要對付一個好人，像Heather Dunbar，永遠比對付一個賤人，像Frank Underwood，容易。還要容易得多。前三季，Frank Underwood與他所代表的政權已經非常無恥。今季，無恥程度似刀削面可以不斷進化。你講法律，他將對自己不利的證據消滅（不是說七警）；你講程序，他強迫負責安排器官移植的官員扭曲原判（不是說港視）；你講倫理道德，他利用外母死訊刺激得票（不是說齊昕）。你點夠佢玩？離譜到有個刺客拎埋手槍近距離暗殺，都有個忠心耿耿的死士衝出來擋子彈。面對一條打不死的無敵大賤人，一般平民百姓，是否無計可施？至少可以鬥長命。男主角兼監製Kevin Spacey話要拍足十二季，我就放長雙眼等到第十二季，睇吓到時你仲死唔死。最緊要還有東西期待。期待遇到一個美女做性伴侶，期待看見利物浦或阿仙奴捧英超，期待《紙牌屋》最後一集。到最後，你可能娶了個姿色平平的太太，你可能見證曼城之後車路士又曼城，你可能轉了煲《太陽的後裔》。不打緊，賺了過程。活着才見證到過程。
撰文：方俊傑
觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。facebook專頁：方俊傑
編輯：陳國棟美術：楊永昌