香港的母語是廣東話，每個香港歌手都唱過廣東歌，現在卻要努力為廣東歌掙扎求存！唱了30年歌的黃耀明，希望大家擺個心出來做好歌曲，7、80年代未有內地市場，那時都夠養活自己，明哥疑惑是否現代人變得貪心？賺100元嫌少，要賺1,000元才夠飽！他為唱過的歌驕傲：「我覺得廣東歌唔會失禮大家！」撰文：余燕儀黃耀明，這名字由以前代表達明一派、香港歌手，到現在象徵着撐香港、撐學運、撐民主，關心社會的明哥更關心香港樂壇關心廣東歌，他日前接受本報記者專訪說：「無論廣東歌市場比國語係細幾多，我覺得都要繼續唱，音樂能唔能夠打動人心唔在於語言，在於你做得有幾好，我有信心其實唱廣東話係可以好好。我唱咗30年歌，大部份都係廣東歌，我為做過嘅嘢幾驕傲，我覺得廣東歌唔會失禮大家，我會繼續做，唔代表我唔會唱其他語言，好似國語、英文都係唱，但我唔會放棄廣東話囉。」
改變屈就自己最悲
越來越多歌手北望賺人仔，間接忽略了香港市場，令廣東歌樂壇變得悲哀，明哥卻說：「其實本來唔悲哀，去大市場賺錢其實好開心，悲哀係我哋要改變自己、屈就自己，令自己唔可以表達想講嘅嘢！我唔覺得去賺人仔嘅同時，係要忘記香港市場，喺文明社會去其他市場做係好正常事，不過𠵱家形勢扭曲，要妥協好多改變好多迎合另一個市場，我唔想話好悲哀，做流行音樂好多時要就市場調整，但係你只可以就咁多（舉起拇指及食指），唔可以就咁多（張開雙手），如果乜都要改變晒，嗰個唔係我嚟，我可以調整，但唔可以完全冇咗自己。」
攞個心去做好音樂
明哥認為要撐起廣東歌，就要擺個心出來做：「唔可以話市場細，就唔擺心做好音樂，7、80年代其實都冇大陸市場，我哋都係咁用心做好香港市場，嗰時收入都夠養活自己，係咪我哋變得太貪心呢？即係賺100蚊唔夠，要賺夠1,000蚊先夠飽呢？其實嗰時賺100蚊都可以食到飯，嗰時都係靠香港市場，不如諗番我哋嗰時係點做音樂。」問明哥還有聽廣東歌嗎？他說：「我聽㗎，當然自己係一個偏心嘅人，因為我係聽西方流行音樂大，仍然覺得喺西方流行音樂得到最多樂趣同養份，但我都支持中文歌支持廣東歌，未必每一張都聽，但𠵱家有串流服務，你會聽得更多。」問到近兩年最鍾意的廣東歌？明哥有點尷尬，笑說：「諗吓先，死！呢兩年都係關心社會嘅事，比較少關心音樂，突然諗起林海峰同容祖兒首歌幾好呀，唔記得咗叫乜名（編按：《黃昏點唱機》）；仲有RubberBand有啲歌幾好，我舊年搞咗個組織文藝復興，資助咗幾個女仔出唱片，其中一個盧敏啲歌好好聽，佢有首歌《初夏》好好，當然喺雨傘運動時，《撐起雨傘》一定記得呢首歌，因為佢記錄咗香港重要時刻。」
堅決反對推普滅粵
廣東歌要撐，廣東話更加要撐，明哥堅決反對推普滅粵：「我當然覺得絕對不能接受，呢個係消滅文化嘅手段，如果一個國家嘅官方語言係普通話唔緊要，但我哋呢個地方九成人口都係講廣東話，點解你夾硬要改變呢？我覺得香港一定唔可以改變，咁樣係會自己毀滅自己文化，而粵語係一個好長久嘅文化，一個有智慧嘅政府，應該要包容民族嘅多元性，而唔係毀滅少數民族同文化，我覺得呢個係冇智慧嘅政府。」化妝：Hubei Har髮型：Ivan Lee of Headquarters服裝：Sacai、Boss