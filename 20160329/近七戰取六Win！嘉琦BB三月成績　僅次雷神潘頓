女見習騎師蔣嘉琦(阿Kei)近排係凱旋門常客，剛啱禮拜三至於谷草憑「滿貫豐采」及「威威寶貝」首度處女起孖，這天移師沙田，佢又有頭馬贈粉絲。第七場四班泥地短途1200米，阿Kei夥拍師傅呂健威旗下的「執子之手」後上一攻而破，個人在港首戰復活節賽事即有馬贏，人馬齊齊連捷於同班同程，單Win及組合獨贏A1，分別派89.5及21元。「執子之手」配阿Kei四次兩冠兩殿例入四重彩，亦是馬兒近兩季第四Win，呂健威養練呢匹6歲愛爾蘭中年馬，都算有交代。呢場二至四名馬清一色由洋將策騎，順序為「勁風」（羅理雅）、「旅遊一哥」（田泰安）及「贏錢之道」（史卓豐），幾個大男人畀一個90後小女將一舉擒下，四重彩派16萬幾，三T有人中正獎，每注派超過900萬元。阿Kei三月份可謂大旺，憑「幸運年年」、「快寶駒」、「誠信寶駒」、「滿貫豐采」、「威威寶貝」及「執子之手」，近七戰她共取得六場頭馬，截至此場為止，其三月份成績，僅次於雷神及潘頓。