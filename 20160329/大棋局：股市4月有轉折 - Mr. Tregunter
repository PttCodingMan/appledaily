近排股市雖然淡靜，但有些跡象，多項事情似乎會集中喺4月轉折。首先係聯儲局動態，不久前耶倫先喺3月議息聲明放軟姿態，暗示減慢今年加息步伐。結果隔咗一個星期，聯儲局12個委員有7個話要快啲加息，4至6月合適。尤其聖路易斯聯邦儲備銀行總裁布拉德開聲後，美元即刻調頭上。英國6月公投是否脫歐，有一種睇法認為，美國若今年上半年要加一次息的話會避開6月，要加就4月加。姑勿論點，今日耶倫三藏又會出嚟講嘢超渡市場，《日經新聞》報道日本首相安倍晉三亦會今日公佈新經激措施；星期五（4月1日）則公佈美國3月非農就業數據，市場仍會圍繞加息預期「chok上chok落」。自08年金融海嘯後，美國股市一大上升推動力，來自上市公司回購自己股票。因為衡量CEO業績嘅其中一項指標，係公司股價。現時息平，美國大量上市公司都發債借錢，再回購公司股票托價。但公佈業績前一個月呢個動作要停，美股一大推動力會消失。4、5月係美國上市公司業績期，美股多數會跌、橫行、難升。
美元估計偏強
另外，睇好美元的倉位創近期新低。近一年都有一規律，美元升至短期高位時美元好倉一路縮。美元回落時縮得更勁，但當好倉貼近近年低位時，往往係美元短期見底時。如規律未變，4月美元估計偏強。美元強則會壓大宗商品，尤其今浪反彈由大宗商品炒起，如商品回軟，股市亦冇運行。港股由28000點殺到18000點，中間似樣少少的反彈都冇，今次冇或未出現。去年油價腰斬完再腰斬，100蚊斬到50蚊，再斬到26蚊，引發各類市場螺旋式下插。所以油價見底，就係各市場回升之時。短期而言，大市係油價見26蚊雙底後，各大宗商品期貨被炒起，然後先到股市，而股市亦先炒資源股。若股市係見大底，通常會連續5、6日，甚至10日、8日不斷升，偶爾回調一兩日又升，稍不留神，已經升咗一半上去。近期市場暫未見呢種現象。另一情況，係升穿底部橫行區後，爆升一段，後抽跌回大頸線，再爆上去。大宗商品期貨似呢個階段，處於回調中，要睇嚟緊掂一掂大頸線後立即反彈，還是陰下陰下跌破大頸線再插。今浪大宗商品有領先指標，行先過股市，現時大宗商品回調，股市除資源股跟住回調外，其餘上落不大。而全球股市自去年中下跌開始，跌市同步率非常高，即升時唔係一榮俱榮，跌時卻一損俱損。大宗商品係後抽完即彈，還是再破落去，估計轉折位就係4月。Mr. Tregunter本欄逢周二刊出