洪金寶相隔17年再次執導新作《特工爺爺》，除有劉德華自監自演外，還請來當年新藝城的鐵三角石天、麥嘉、徐克復出幕前。洪金寶和華仔日前在旺角接受本報專訪，華仔更笑稱自己是偶像，不容許洪金寶在片中要他講鬧女兒的對白，片場內外如同敍舊，開開心心。撰文：黃曉妍《特工爺爺》上映日期：4月1日
洪金寶（大哥大）和劉德華主演的《特工爺爺》，故事講述退休特工患有健忘症，洪金寶說：「呢個老人家係個已經退休嘅中南海特工，佢有段相當好嘅故事。」華仔說：「睇劇本覺得喺咁嘅性質底下嘅人，接受咁多訓練，我覺得佢哋嘅腦部受創應該幾大，因為不停運作。今次故事唔係將攞咗記唔到嘅事變成劇情，而係講一個好正常嘅老人家，佢退咗休，再高呼一次自己生命曾經做過一次錯失，就係唔見咗孫女，佢好想慢慢修復番自己嘅心情，咁蹺就撞到我呢個唔會照顧個女嘅鄰居，佢就彌補番自己嘅缺失，所以佢就當咗我個女係佢個孫。」問到為何以健忘症為題材、是否想引起外界關注？華仔說：「係正常，呢個唔係病，係退化。」兩人憶舊事，洪金寶扮記不起，華仔笑說：「大哥大，食藥喇！」大哥大又笑言自己很善忘：「我爭人錢，一定唔記得！」
搵麥嘉做茄喱啡

提到邀請久未露面的麥嘉、石天、徐克出山，洪金寶笑說：「我覺得茄喱啡唔識行路，咁不如叫麥嘉嚟做啦，我打個電話，佢哋就嚟拍，好多謝佢哋。」平時跟他們有沒有約出來相聚？洪金寶笑謂：「唔聚㗎，冇利用價值就唔聚，hi都唔hi，其實因為個個都好似遊戲人間，𠵱家麥嘉好鍾意做大戲，成日去唱大戲，佢又享受，但唔拍戲，咁見我叫到佢，佢就嚟喇！」跟一班師兄弟拍打戲，自然有默契，洪金寶說：「其實我同任何人打都有，我係學校入面最成功嘅一個，因為我係下把，同邊個打都打得到。」講到洪金寶身手敏捷，平時是否有練功？他笑指自己平時只郁動上唇和下唇：「食，食完又食，哈哈！其實係自細練嘅功夫底比較好，𠵱家就keep住郁上唇同下唇，一係講，一係食。其實我都會郁，因為好多關節都唔得，我通常游水、行45分鐘，我𠵱家行幾步都痛。」如果要拍打戲，豈不是更容易受傷？洪金寶表示會忍痛頂硬上。
跟大哥大少壓力

華仔坦言跟洪金寶合作，壓力不大，他說：「我最鍾意佢所有動作，佢會有一個由佢自己設定嘅味道喺度，每部戲都有唔同嘢出現，今次嘅角色好啱大哥大做，所以冇乜壓力；我有時都要佢提點，你知啦，我係偶像吖嘛，但飾演壞爸爸，佢就叫我喝『衰女，嚟！』、『死女包』，我話呢啲唔講得㗎！」