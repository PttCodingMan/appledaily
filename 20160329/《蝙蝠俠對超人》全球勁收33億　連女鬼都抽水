近年荷李活多齣大片都標榜大堆頭，繼剛喺北美、香港等地上映嘅《蝙蝠俠對超人：正義曙光》同埋下月上映嘅《美國隊長3：英雄內戰》都係玩英雄內訌後，日本方面更加玩到冇嘢好玩，今年6月會有套攞膽之作《貞子vs伽椰子》，單睇戲名都知係集合《午夜凶鈴》同埋《咒怨》兩大女鬼嘅惡鬥情節，連女鬼都要內訌，今次真係鬼打鬼。《貞子vs伽椰子》已在日本展開宣傳，除學杯緣子出擺設商品外，當地片商仲整咗款搞嘢海報，望真啲簡直係《蝙蝠俠對超人：正義曙光》嘅翻版，有當地戲院更抵死地將兩片擺喺隔籬，效果都咪話唔正。