大劉劉鑾雄同女友甘比（陳凱韻）平時食得最多就係富豪飯堂級數嘅灣仔福臨門，不過甘比前日同大女秀樺（Josephine）就「貼地」試吓新嘢，兩母女約4點幾，行孖咇逛太古廣場，當時Josephine一身校服運動裝，應該啱啱放學，未有保鑣傍實。
陪女兒食包
甘比拖實囡囡行入商場food court，揀咗中價平民Triple-O's漢堡包開餐，只有Josephine專心嘆漢堡包，甘比就邊玩電話「陪食」。佢等囡囡食飽後就一齊手拖手行去連卡佛家品店。Josephine心情high爆，邊行邊跳，而拖實阿女嘅甘比都跟埋一齊蹦蹦跳，認真童心未泯，完全冇代溝，同平時陪大劉出入嗰個繃緊樣好大分別。原來甘比之前已經買咗家品，留低保鑣睇實店員包貨，Josephine返到店入面就有禮貌同店員打招呼，之後坐喺電腦椅自娛。兩母女等店員包妥貨品後，就行去上落車區上車，沿途兩母女仍繼續跳跳紮，連跟住佢哋嘅店員同保鑣雖然攞住大袋戰利品，都有少少跟住佢哋步伐跳行，認真搞笑。撰文：馮仁昭