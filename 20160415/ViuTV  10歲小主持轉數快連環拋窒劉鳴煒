【電視執位】青年事務委員會主席劉鳴煒自從被封做「男神」後，廣受邀請上電視，早前他被黃之鋒指拒絕一齊拍ViuTV的《跟住矛盾去旅行》，但又現身ViuTV另一節目《晚吹：一大一路》，接受五位8到10歲的小朋友訪問。節目前晚播出，主持黃奕晨先問劉鳴煒怎樣看自己被港女選為「男神」？他說：「唔好玩我啦！我係由12個女仔選出嚟，冇乜代表性嘅！」
「去日本使百萬？」
之後小主持輪流對「鳴煒哥哥」發問，當中以10歲的Alvin最尖銳，劈頭便問有否後悔講過「睇少場戲去少次日本，就可以月儲3,000蚊買樓」的言論？劉鳴煒窒一窒說：「冇後悔。買樓就係要儲錢，儲錢就係要做少啲嘢（指消費），如果真係想買樓就要做呢啲。我唔可以叫人食少啲着少啲㗎嘛！」Alvin再補一句突破盲腸：「即係你每次去日本都使成百幾萬？」劉鳴煒再扁嘴想了一想：「去日本玩唔使咁貴，係唔可能係3,000蚊咁平……應使則使應慳則慳。」事後劉鳴煒都讚Alvin牙尖嘴利及發問中重點。最令劉鳴煒尷尬的問題，由8歲的繁忙兒童劉小華（劉皓嵐）提出：「啲人話你離地到上太空？」劉鳴煒反問：「咁你覺得我離唔離地？」劉小華答：「少少。因為有啲人話你唔去旅行唔去睇戲咁樣。」劉鳴煒呼籲小朋友到18歲記得去投票，Alvin直言最想特首有普選，但劉鳴煒冇回應。劉鳴煒昨以電郵回覆表示，與小朋友相處很愉快。
下集寸趙式浩肥
據悉下集嘉賓同樣是富二代，邀請到趙世曾的兒子趙式浩，不過趙式浩竟然將平民的「呃like」誤解為「Art Light」，全場笑爆。其他嘉賓還有盛品儒太太蔡一鳳、天文台台長岑智明等，黃奕晨昨日在電話中說：「我哋有畀hints小朋友，但多數問題係佢哋自己諗，小朋友童言無忌，話趙式浩好肥，嘉賓都有啲錯愕。」採訪：嵐山