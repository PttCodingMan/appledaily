近期頻頻有大行唱淡香港經濟，兼警告失業率會攀升。目前本港經季調嘅失業率係3.3%，大行野村指失業率今年會微升至3.6%，明年更會上升至4.3%，另一大行瑞銀就估失業率明年會升到4.5%。
就業市場滯後於經濟
本港經季調後失業率，自2014年5月至今一直維持喺3.2%至3.3%嘅水平，非常穩定，並未進入下滑勢頭。但翻查以往失業率數據，失業率喺一段長時間維持穩定狀態後，往往都會醞釀轉勢，可以係轉升，亦可能係轉跌。而睇番今時今日嘅經濟格局，失業率維持穩定近兩年後，斷估轉升嘅機會點都大過轉跌。事實上，呢幾個月有唔少大型連鎖店分店關門，小店因為貴租而結業嘅新聞又不絕，反映零售業就業市場正在惡化，只係情況仲未嚴重到反映喺整體失業率之上。事關經濟放緩的初期，企業通常都未開始炒人住，所以就業市場往往滯後於經濟情況。根據政府統計處嘅資料，如果細分行業去睇，零售業去年全年就業職位空缺已經減少咗8.7%，住宿及膳食服務，空缺去年更加縮咗13.7%。如果本港整體失業率，明年真係會一如野村所講升到4.3%至4.5%，本港就業市場相信都會幾嚴峻。2010年上半年，本港失業率就正正處於4.3%至4.6%，搵番當年有關就業市場嘅新聞，有報道話15至24歲青少年失業率超過一成，而喺長期失業者入面，40歲或以上嘅人士長期失業情況亦相當嚴重。面對接下來嘅就業市場寒冬，打工仔唯一可以做嘅，相信只有減少消費，積穀防饑。El.本欄逢周二、五刊出