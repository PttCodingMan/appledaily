Love=Money。超雲喺ig貼得呢句，同陳山聰已經冇得掹。估唔到最近就係因為超雲喺網上貼咗佢同陳山聰好友郭政鴻個女嘅合照，未幾就有周刊做cover，話超雲借郭政鴻過橋，開綠燈俾陳山聰有位入，ready復合。咁究竟超雲見郭政鴻個女，係咪等如向郭政鴻收風、or俾signal郭政鴻等佢暗示陳山聰可以「做嘢」復合？條數都幾迂迴下喎，點知忽然又有周刊爆料，話陳山聰其實一早有新女，仲係同超雲散咗一年之後已經撻着兼早已同居，入晒屋嗰隻。Version 1係話新女Apple係富婆，Version 2就話佢做美容，打工仔一名。Between，總之肯肯定陳山聰同超雲係唔會復合。而且呢期陳生亦好罕有地，唔扭唔擰大方承認戀情，亦樂意話俾大家知佢有成家之意。正當好多人都戥陳山聰搵到真愛而開心之際，昨日另一本周刊就爆料話，陳山聰一直瞞住Apple同超雲來往，而且言談間更故意令超雲以為復合有望，然後一個屈尾十，山聰公開同Apple戀情，仲四圍「唱」超雲表錯情搲復合。報道話，陳山聰咁做，係報番當年俾超雲狠撇之仇。報道仲話，陳山聰喺朋友圈同富二代小圈子唱超雲撩佢翻撻，跟手陳就自爆其實一早有新女仲諗住結婚，明張目膽落何家千金嘅面。為咗講到似層層咁，報道連陳山聰前妻Ponny都拖埋落水，指陳生當年為咗冧超雲，即狠飛相處11年嘅髮妻，仲急急搬走入住三太陳婉珍名下嘅陽明山莊物業，仲揀正情人節同Ponny上律師樓簽字離婚……好…得…人…驚…呀…