【爆相爆片】現年28歲的張名雅，挾張堅庭姪女之名參選2012年港姐，並成功奪冠，惜幾年來都被無綫投閒置散，跟同屆的亞軍黃心穎及季軍朱千雪相比，工作量冇得比，而且參選以來是非、緋聞亦多籮籮，除了被指整容及傳她曾墮胎，當年亦被指為了選美飛甩愛錫她的宅男男友Billy Tsang，觀眾緣欠佳。兩個月前張名雅忽然在Instagram上載與莊士集團太子爺莊家彬頭貼頭合照，傳緋聞後又聲稱已有追求者，指與莊家彬只是認識多年的朋友。
錫到彎晒腰
讀者陳小姐昨日透過本報的「爆相爆片」報料，指前晚約7時在跑馬地馬場欣賞賽事期間，發現張名雅與男友在餐廳撐枱腳。相片所見，悉心打扮的張名雅前晚着上印有菊花圖案短裙，與穿西裝打呔、gel頭露出美人啄的男友影合照，其中一張更見張名雅整個人挨住男友影，另一張則與男友甜蜜咀嘴。陳小姐說：「佢哋攞嘢食都要拖住手，仲見到佢（張名雅）有坐喺個男仔大髀度。」陳小姐續透露：「佢哋應該買咗第7場，見佢有走出露台睇，然後兩個人有自拍合照，個男仔有錫佢嘴，錫咗幾次，有次仲錫到佢彎晒腰，然後佢哋喺跑完第8場嘅時間就走喇！」曾被爆喜歡「收兵」的張名雅，過去幾年有不少緋聞，除了大隻落選港男吳雲甫、何君誠，還有「MK甘小文」的舞蹈員男友，前年本報影到她「晉級」，與駕駛200萬瑪莎拉蒂的舞蹈員男友在中環蹺手行街，未料感情原來只有兩年大限，張名雅身邊男伴已經換畫，感情生活多姿多采，難怪沒工開亦不愁寂寞。採訪：李察