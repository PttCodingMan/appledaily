天津港（3382）同2008年金融海嘯價相差無幾，單係揸住旗下天津港股份（滬：600717）權益，已經超過本身其總市值，PB又至平。內地進出口數據靚仔，港口股隻隻彈，兜轉津港。津港現價1.27元，比2008年金融海嘯時期10月慘烈收市價1.5元仲要低，堂堂天津市港口旗艦，總市值得78億元。又津港揸咗56.8%津港股份，總市值折約195億港元，津港應佔權益市值，都講緊111億元，高過本身市值，津港爆殘！
內地進出口改善
場內專業預估，津港呢個殘價嘅今、明兩年PB只有0.6倍，場內行家青島港（6198）今年預估1.1倍PB、上海上市嘅津港股份PB預估1.07倍、秦港（3369）1倍、大連港（2880）貼近1倍，廈門港（3378）0.75倍，由此看來，津港的PB值，是場內至抵搞。津港上年盈利倒退接近22%，到6.4億元。同其他內地企業一樣，津港受到人仔貶值影響，錄到高達3.2億元滙兌損失，加埋上年8月天津爆炸事件，拖一拖張成績單表現。但唔計滙兌損失，實際稅前溢利，仲係有近4%增長。又中國海關啱啱公佈，3月內地進出口總值，增加8.6%，去到1.9萬億元人仔，當中出口增幅，更加達到18.7%，係九個月以嚟第一次錄到增幅。進出口數據有改善，加埋今年津港再無受突發性事件影響，應該會開始有運行。場內專業評估津港今預測PE，由家陣12倍，跌得8.4倍，繼青島港之後最平選擇。兜津港，當翻半番到1.9元計數，PB得0.9倍，未有耐追到大部分行家。錢雋細價股專家本欄逢周一、三、五刊出