非主流強勢板塊優質股，升勢唔會輸蝕強勢板塊，燃氣股近期轉強，市場覺得4月因浙江省下調天然氣價格而喪沽燃氣股係反應過敏，所以逐漸見資金買番轉頭。燃氣股反彈，或會驚係虛火，但中國燃氣（384）、新奧能源（2688）同華潤燃氣（1193）周線圖成功守住保歷加通道中軸，後展升勢，係近兩年嚟首現嘅中長線轉強訊號，如買入當中最優質股，係唔錯選擇。中燃每逢6月下旬公佈全年業績，兩項因素可推斷嚟緊公司能派靚業績，第一，其主要全資附屬早前公佈首季賺6.98億元人幣，同去年全年盈利20.82億元人幣比，單季盈利相當於去年全年三分一，可見盈利增；第二，佢半年純利倒退22.4%，主要受到滙兌虧損3.05億元，同訴訟補償金撥備2.79億元拖累，如計經營利潤有按年7%增長；但佢1月外幣債比例大幅降至7.4%，即使人幣滙價再跌，都唔會令佢出現巨額滙兌虧損，成為嚟緊公佈業績另一項改善因素。中燃能靈活處理外幣債水平，證明公司決策靈活，係好公司典型特徵，相信長遠持有價值必勝同業，買入長揸都冇問題。晉佳 http://www.fb.com/advanceguy1 本欄逢周一、三、五刊出