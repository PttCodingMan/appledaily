李思欣離開無綫後，終於一嘗做女主角滋味。思欣噚日同楊思琦、雷宇揚等喺珠海為中國網絡電影《詭童靈》開鏡，不過林俊賢因事缺席。思欣穿上紅色旗袍，造型有啲鬼魅，但佢否認呢部係鬼片，佢話：「只係驚嚇，講我曾經墮過胎同有好多幻想，感覺有少少恐怖，但最終都係講母子感情，一部好有愛嘅電影。」佢話今次角色要有好多層次演繹，算係入行以嚟最具挑戰性一次。撰文：馮仁昭