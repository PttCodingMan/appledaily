全球央行睇住耶倫做嘢，5月份美國非農數據奇差，震撼市場，美國加息又hold住先，美滙急跌、金銀價爆上，相信你同我都會有疑問：美國經濟究竟掂唔掂㗎？但理論上反映經濟的股市及油價照升，係托住來沽？定抑或預示未來經濟會追上，然後一天都光晒？不過，最新有兩件事情值得留意：第一樣係內地向港進口數據，5月份按年狂升242.6%，升幅較3月份的117%更誇張。內需持續不振，進口爆升如何解釋？只能說「too good to be true」，假進口、真走資，借虛假貿易掩飾資本外流，擔心的就是人幣持續貶值。人民幣滙率指數（CFETS）本周三跌至96.01，再創新低，L型經濟下易跌難升。第二樣係大鱷索羅斯，WSJ報道話佢10年來再度出山，親身督師重注金及淡倉，加上話美股氣數已盡的Stanley Druckenmiller，以及淨淡倉已達149%的「華爾街狼王」Carl Icahn，三大淡友聚首，似唔似電影《沽注一擲》的場面？同樣地，三位都係太早睇淡，除金價反覆上揚外，股票淡倉暫時都坐艇。信三位高手的話，買SPDR金ETF（2840）應是較穩陣的選擇。魏力fb.com/2012jason本欄逢周一、五刊出