向太早前因為拍新片同昔日愛將張栢芝擘面，日前佢喺康城接受內地傳媒訪問時，講到栢芝禁止謝霆鋒雙親見Lucas同Quintus，向太引用霆鋒媽咪狄波拉所講，證明栢芝百般阻撓，令拉姑同四哥謝賢都見唔到兩個孫。嫲嫲拉姑接受電話訪問，就話謝家個個都好，前幾日自己先同孫仔過生日，又讚栢芝教得啲孫好，一對寶貝孫都好有禮貌、有家教。栢芝經理人Emily昨午亦喺微博貼出兩張拉姑同兩粒孫嘅合照反擊向太，一張見Lucas拎住一包零食好開心、另一張係拉姑陪Quintus一齊畫畫嘅相，留言：「真的是忍無可忍，常常說栢芝阻撓霆鋒及拉姑見兩個孩子，之前已經發過聲明這並非事實，不信聽聞只信事實。」而栢芝內地經理人就喺微博寫道：「淩晨下飛機看到很多媒體給我微信留言，多謝各位關心栢芝！不用擔心栢芝啦，栢芝的強大，我身為男生都佩服，再說豈是幾句謠言就能顛倒黑白？我記得兩天前小朋友才剛看望完奶奶，怎麼栢芝的用心，反而是阻撓呢？」此外，栢芝fans開嘅微博「最愛LucasTse」則力撐栢芝，質問向太係唔係確定講嘅都係真。