喺湖人球迷眼中，啱啱退役嘅球星拜恩（Kobe Bryant）可能連啲汗都香過人。湖人上月將拜恩喺職業生涯最後一戰用過嘅「原味」毛巾（上圖）拎去拍賣，聽講上面仲有啲汗漬㗎；最後有球迷用咗8,365美金（約65,000港元）買走呢條毛巾，唔知佢返到屋企會唔會係咁索偶像啲汗味呢？至於拜恩簽咗名嘅史達普斯中心8號地板（下圖），就以17.9萬美金（約139萬港元）成交。