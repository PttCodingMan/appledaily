有留意本欄facebook戰友應該知道，我上周已進入risk off mode。要解釋，可以有一大堆原因，包括五窮效應、沽空超高、資金喪走、L型經濟等等。我撳掣沽貨，只睇兩點︰第一，倉位由高位回落。不厭其煩講多次，當累積利潤跌至警戒線，已非揀股出錯，而是市況真轉差，揸現金最穩陣。我的主戰場在細價股，如果市況唔就，買盤可以完全消失，話之你概念有幾sexy，劇本一樣可以改寫，寧願趁機套現，總好過熄晒燈先同黎明合唱︰「你這蟹貨在何方，我隻靚殼被人綁……」情深蟹貨未曾放，絕對唔浪漫。第二，直覺。最虛無縹緲嘅原因，卻又最親切，相信每個戰友都經歷過，為何會有呢種感覺？或者係累積的經驗告訴我們吧。操作趨保守，有異動股照share︰華章科技（1673）最新獲齊合天地（976）前大股東方安空增持至超過5%，近期成交明顯增加，似乎掃貨行動陸續有來。首十大券商持股接近98%，密不透風，設止蝕位坐轉順風車，話唔定有意外收穫。
唐牛 https://www.facebook.com/tongcow88 本欄逢周二、四刊出