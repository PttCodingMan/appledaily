自2月起炒過一輪大宗商品後，各類交易市場都非常淡靜。市場雖然淡靜，但枱底下劍拔弩張之勢隱現。據美國商品期貨交易委員會（CFTC）數據，白銀嘅倉位，商業性同非商業性投機者嘅淨長倉及淨短倉都創歷史新高。商業性嘅倉位一般係業內主要用嚟對沖，現時淨短倉創歷史新高；非商業性嘅倉位一般係對沖基金等大型投機者，主要作投機，現時淨長倉亦創歷史新高，而且截止5月10日仍然加倉。簡單嚟講就係白銀要爆邊，類似情況除咗2008年投機者喺石油打贏業內外，最後多數都係業內贏，所以相信白銀爆落機會較大。據路透社獲得的一份草案，七國集團（G7）可能聯手對中國鋼鐵出口施壓。講呢單嘢之前，要提一提，歐盟嘅前身，就係歐洲煤鋼共同體。30年代大蕭條有兩大教訓，第一，貨幣唔可以收縮；第二，各國唔可以打貿易戰。經歷過二次世界大戰後，法國同德國諗條橋出嚟，既可以重振歐洲經濟，又可以避免再打仗，就係搞一壇歐洲煤鋼共同體。煤鋼共同體成立後歐洲各國貿易壁壘消減，而且煤鋼係重工業及戰爭重要物資，互相控制後要打仗冇咁易。後來歐洲煤鋼共同體、歐洲經濟共同體及歐洲原子能共同體合併，就成為今日嘅歐盟。因為有大蕭條嘅教訓，金融海嘯後各國都遵從上述兩個原則，貨幣保持寬鬆，亦唔搞貿易壁壘。但搞咗8年經濟仍然好似蛋黃哥咁未訓醒，兩年前開始打貨幣戰。貨幣戰和貿易壁壘係同一件事的一體兩面，貿易壁壘令人哋嘅嘢變貴，貨幣戰令自己嘅嘢變平。大家有默契唔可以搞到人哋啲貨難入口，但冇話唔可以自己啲貨頂爛市。打貨幣戰就係為咗行灰色地帶，避免玩貿易壁壘。如果打完貨幣戰都要玩貿易壁壘，其實反映事情已去到惡劣嘅地步，為求自保，當日嘅教訓都要暫時擺埋一邊。與此同時，今年底係中國加入世貿組織（WTO）15周年，按當年協議，15年後中國可以自動獲得「市場經濟地位」。美國一直反對中國獲得市場經濟地位，而且多次警告歐盟，唔好畀中國市場經濟地位，否則中國貨會更加頂爛市。5月12日，歐洲議會通過決議，認為中國仍唔符合「市場經濟地位」條件，但呢個決議屬表態性質，不俱約束性，最後係點，仍然要睇年尾WTO決定。美國停QE後貨幣仍然寬鬆，但多國實行的負利率只為將死水變活水，希望加快水的流動，冇乜新水注入，而且美國加息又會將資金抽緊；貿易壁壘手影若隱若現，不過改變形式，如TPP一堆國家拉埋自己玩，排擠中國出去。前述兩個避免大蕭條原則，要打破只係彈指之間，近排中國亦承認經濟L型。海耶克批死政府干預經濟實瓜，其思想重心得一個，就係冇人知道未來係點，所以咩央行救市、政府振興經濟都係混吉。Mr. Tregunter本欄逢周二刊出