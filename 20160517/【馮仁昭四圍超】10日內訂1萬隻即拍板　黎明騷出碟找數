黎明（Leon）今個月6號尾二嗰場演唱會，畀咗個好大驚喜核心內圍同外圍嘅樂迷，就係宣佈今次經歷一波幾折嘅演唱會係會出碟，仲話盡量會簽名，正所謂一言既出，男神Leon噚日「找數」，仲喺facebook開團叫人落單買碟，不過因為成本問題，講明有1萬隻定單先會成團，如果唔係就退錢唔賣。
行快步或可炒賣
Leon又化身明福俠同大家講：「其實你愛定係唔愛係冇得揀㗎冇得逼㗎，你鍾意買就買，唔買就唔會逼你買，OK？自由選擇就最好㗎喇，由𠵱家開始10日內，喺上面個online store，即係呢個page嘅第一頁，你click入去就可以決定到買定係唔買，10日之內做唔到1萬隻我哋就唔賣㗎喇，唔好話我唔提你，一個唔覺意你走快咗，你就有炒賣價值，hahahahahaha」。
不過呢，根據訂購表上嘅內容，今次呢張Blu-ray只限香港同海外地區嘅朋友訂購，內地嘅朋友呢就因為系統暫時唔支援，所以內地樂迷要買就要自己諗計喇。而團購會喺今個月26號晚上11時59分結束，成唔成到團，咁就要睇核心內外圍有幾撐男神Leon同明福俠喇。撰文：馮仁昭