陳偉星唔係好多人識，查實佢係內地call的App「快的」創辦人，阿里巴巴入股投資快的後，2014年與另一應用程式滴滴打車「開戰」鬥燒錢搶客，一年之後，雙方講和，喺情人節公佈合併，陳偉星低調退出由佢一手湊大嘅快的。但鍾意創業嘅人，一有新諗法就會身痕，想做另一番大事。早前陳偉星就入股中科礦業（985），成為單一大股東兼執董，再透過公司先後買入「第一物流」92%同埋「快貨運」兩成股權，睇嚟係想借中科礦業集資，再創另一番互聯網物流事業。有「快的創辦人」嘅光環，到底陳偉星會點搞間公司呢？佢竟然自潑冷水，話「未來兩至三年不以盈利為目標，不會短期追求盈利」。公司發展唔考慮收支平衡，以擴大規模為主喎。至於佢同阿里主席馬雲嘅關係，佢就話，平時唔會同對方傾生意，只會「胡說八道，只談吃喝玩樂」。