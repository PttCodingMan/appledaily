有報道指將軍澳日出康城14期全數落成後，人口將逾10萬，會係全港最大型屋苑，偏偏現時人口已近5萬人的康城，買餸只得一間惠康，出街食飯只有一間大家樂，認真慘慘豬。姑勿論點解會有呢個情況，其實外國唔少例子話我哋知，就算幾偏遠都好，要開拓商機總有方法，有心做嘅其實唔難。
瑞典南部沿海城鎮維肯（Viken）位置偏遠，只有約4,200位常住人口，服務設施唔多，夜晚突然醒起要買嘢或想醫肚亦係難事。好彩39歲IT顧問Robert  Ilijason開咗間24小時服務嘅無人看管便利店，顧客只要喺智能手機安裝應用程式同註冊，就可以入舖shopping。點畀錢？拎起件貨對住barcode位嘟一嘟就可以拎貨走，一個月後會收到帳單。驚唔驚人偷嘢？Robert喺店內裝咗6部CCTV，隨時都睇到店內情況。不過區內得幾千人，偷完嘢要搵涉事者都唔係難事吧？記者：黃樂雯