地產建設商會噚日喺灣仔君悅舉行50周年酒會，各大地產商嘅話事人到齊，包括恒地（012）主席「四叔」李兆基、新世界（017）主席鄭家純、信和（083）主席黃志祥，長實（1113）由「小超人」李澤鉅做代表，「超人」李嘉誠就拍片贈興（圖），佢仲乘勢呻吓，話發展商咁多年飽受誤解同批評！
誠哥呻飽受誤解批評
地建會搵咗幾位大孖沙拍片講感受，第一個出鏡係合和（054）主席胡應湘，佢形容發展商係「麵包師傅」，地產發展嘅作用就係將麵粉變成麵包，等市民可以享用麵包。四叔接力講到地建會1965年創立，當時樓價每呎100蚊，今日升到1萬蚊，升幅100倍，「香港有一半人口住私樓，𠵱家啲百萬富翁同千萬富翁，佢哋買咗樓，大多數得到資產嘅升值」。壓軸出場嘅李嘉誠話：「香港地產市場，供應節奏一直由政府主導，發展商承接發展。」呢個講法將矛頭直指政府。佢又認為，𠵱家私人住宅單位數目約114萬個，同居屋、公屋加埋數目差唔多，隨住未來人口不斷增加，公屋遠遠唔夠需求。佢亦乘勢呻一呻，話地建會（即係發展商）多年來「飽受種種誤解同批評」，不過大家仍然配合香港發展，都係想反擊近年地產霸權嘅講法箒。李華華mailto:LiWaWa@AppleDaily.com