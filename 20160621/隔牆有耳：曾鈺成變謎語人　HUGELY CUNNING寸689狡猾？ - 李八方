都話咗㗎啦，八方逢周一都好忙，因為要忙於就立法會主席曾鈺成出嘅題解謎。繼早前喺《am730》專欄出燈謎「寬掌彩綢，無財暗卜」，以答案「拒絕欽點」預示下屆特首選舉玄機後，曾主席噚日又喺同一專欄出「謎題」，今次借英文拼字遊戲anagram，估吓香港政治人物。重點當然係，又再寸爆特首梁振英囉。
玩anagram重排字母

曾主席話呀，英文有一種文字遊戲叫做anagram，係將一個單字或句子嘅字母重新排列，拼出另一個單字或句子。例如last同salt呢一對字咁；而一句說話都可以用作anagram，以特朗普個名舉例，Donald Trump = Damp old runt（沒趣老矮子，大家認唔認同？）戲肉當然係香港公眾人物，曾主席用咗幾個名嚟作anagrams，包括HUGELY CUNNING、CALMER AIR、GNAWS AT HUNCH同SPRANG A JEST，叫大家估一估。八方覺得呢，曾主席最想都係大家估中第一個。HUGELY CUNNING即係非常狡猾，嘩！唔少人一諗就諗到梁振英Leung Chun Ying，事實又中，Bingo！係咪用心良苦呢？其他謎底循例講一講：CALMER AIR = Carrie Lam、GNAWS AT HUNCH = Tsang Chun Wah、SPRANG A JEST = Jasper Tsang，即係佢自己。李八方mailto:pf_lee@appledaily.com