澳門賭業猛人周焯華（洗米華）為享齊人福，引爆正印陳慧玲（Heidi）和小三Mandy Lieu的激戰，原本隨着Mandy懷第二胎兒子，洗米嫂心死嗌離婚落幕，然而，前晚洗米華出席生日飯局，深情攬實洗米嫂高唱《愛我別走》，當眾許諾：「我只得一個周太！」台下賓客吶喊起哄，洗米嫂感動到爆喊，不過，據知洗米嫂依然企硬離婚，不肯原諒出軌老公。
混血名模Mandy Lieu懶理小三之名，介入周焯華和老婆陳慧玲的婚姻之中，糾纏兩年的「爭米戰」好戲連場，隨着去年尾洗米華高調跟Mandy十指緊扣現身，洗米嫂終於死心搞離婚，而Mandy亦傳出為洗米華懷有第二胎兒子，正當大家以為小三Mandy有望坐正之時，卻傳出洗米華一直未肯簽紙離婚，前晚更驚爆一場正印反擊戰，洗米華在派對上緊箍老婆求復合，Mandy入宮做周太危危乎！
股東起哄嗌復合
據知，前晚洗米華在澳門出席旗下太陽城的某位股東生日派對，洗米嫂及兩人所生的大女周梓潼亦在場，當時洗米華在台上唱張震嶽的歌曲《愛我別走》，成班股東都推洗米嫂去老公身邊，拿着咪的洗米嫂尷尬合唱，朋友起哄大叫：「復合有望」、「好嘢，冇事啦」、「破鏡重圓」，洗米華更借勢兩手攬實洗米嫂，一面陶醉地唱歌，還當眾大大聲講：「我只得一個周太！」全場拍爛手掌，半醉的洗米華以為箍掂老婆high到跌低，台下大叫：「扶起你老公！」洗米嫂即澄清：「係朋友。」洗米嫂挨着老公的肩膊激動爆喊，洗米華緊擁着她風騷唱歌。據有份出席派對的知情者透露，當兩人落台後，在場多位董事太太都圍着洗米嫂，紛紛勸她不要離婚，不過，洗米嫂卻沒有答應，她的閨中好友向本報表示：「洗米嫂話堅持要離婚，因為呢個傷害太大，只會當佢係囡囡嘅爸爸，家人看待。洗米嫂噚晚喺洗米華懷抱爆喊，並唔係原諒咗出軌老公，而係因為現場好多朋友都撐佢，當時台上台下好多人都大嗌：『我哋只係認一個周太，就係你！』」
Bob：群情好洶湧
而擔任派對司儀的林盛斌（Bob）昨接受本報電話訪問時表示：「有朋友拉Heidi上台，當時華哥唱緊《愛我別走》，大家嘻嘻哈哈好開心，朋友仲叫佢哋合唱。」問到洗米嫂是否激動到喊？Bob說：「我見唔到喎，佢可能有少少尷尬，當時華哥都有少少醉意。Heidi都有一齊唱歌，張耀揚都喺度，呢首係張耀揚嘅飲歌，大家搞氣氛，群情都好洶湧。」洗米華和Heidi是否同枱而坐？Bob說：「見到唔喺一枱，但佢哋返落台後，都有坐低飲杯嘢，希望佢哋好好處理番，現場賓客都想佢哋喺番一齊。」不過，昨日記者問洗米嫂會否原諒老公出軌，心軟答應復合不離婚？洗米嫂只表示：「唔回應。」採訪：鍾國仁、皓騫、唐如