橙天嘉禾（1132）計劃引入超級大孖沙，內地電影市場又熱辣辣，橙天嘉禾內地項目潛在增值，隨時肥過肥仔水。橙天嘉禾剛於3月宣佈，計劃引入中信證券（6030）旗下信業基金、由包括騰訊（700）同萬達品牌設立嘅「微票兒」，同一個投資規模過200億元人仔嘅私募基金，到集團旗下橙天嘉禾影城（中國）。據羅兵咸永道會計發嘅報告，預計明年內地票房去到103億美元，折約680億元人仔，超越美國，成全球之冠。橙天嘉禾連埋內地瓣數在內，家陣都係得0.77倍PB，場內行家阿里影業（1060）家陣貼近2.4倍PB、萬達院線（深：002739）8.4倍，上海新文化（深：300336）4.5倍。橙天嘉禾PB，比起呢批行家平咗近70%。又上年瑞信發報告，估橙天嘉禾院線價值，達到67億元人仔 ，折約79.3億港元。呢個數額，相當集團上年股東權益15.8億元嘅5倍！睇到亦諗到，橙天嘉禾計劃引入嘅，全部係超級大孖沙，而內地電影市場keep住火熱，集團內地市場煲得掂，炒分拆之餘，潛在增值未反映，PB仲平仲抵買。呢轉吼實橙天嘉禾，質低到0.4元兜底，當只係上番NAV 0.58元，已經講緊要升45%，目標價得1倍PB，未有耐追到上邊行家。
錢雋細價股專家本欄逢周二刊出