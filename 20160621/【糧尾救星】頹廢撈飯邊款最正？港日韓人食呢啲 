又差唔多糧尾，仲食杯麵？點窮都要有啖飯到肚啩？飯呢樣嘢，平有平食貴有貴食，魚翅撈飯太唔環保喇，參考一下本地同日韓的撈飯法，就窮得嚟都可以食得有霸氣啦！
本土派：腐乳撈飯

腐乳撈飯，仲有辣有唔辣，唔太窮可以原粒撈，怕滯就半粒好了，再識食話啲就最好將腐乳由雪櫃攞出來後放至室溫，如果唔係會比較難撈；台灣的客家人仲鍾意將水果腐乳用來塗麵包，同鬼佬用芝士配多士差唔多啫！
韓國派：沙律醬撈飯

新派韓國人愛沙律醬，冇錢開飯惟有打開雪櫃，在飯面唧啲沙律醬，再加牛油和砂糖，撈呀撈，韓仔就話味道似拌了cream的飯喇！不過傳統韓人食飯都係鍾意食鹹的，飯加牛油加豉油，撈勻，加多塊泡菜，正呀！
日本派：醃蛋黃撈飯

我哋都鍾意荷包蛋加豉油撈飯，日本人窮得來對食還是很有耐性的，將蛋黃隔起，用豉油和味醂醃蛋黃，一醃就醃幾個，6小時之後放在飯面撈飯吃，sashimi醃蛋黃第一天還會流心的，醃兩日之後蛋黃就會變實，應該又是另一番風味。窮還窮，以上幾款撈飯全部高糖高鹽，營養師黃榮俊指處理生雞蛋時亦要小心，醃蛋黃過程一定要用密封容器存放並置於雪櫃，「醃蛋黃時蛋黃最好被豉油和味醂完全覆蓋，味醂含酒精，如濃度夠都有一定的殺菌功能。」另外打蛋前一定要把雞蛋洗淨，因為雞蛋殼容易沾上雞的糞便，未清洗乾淨容易有沙門氏菌。窮人撈飯間中食下都幾「清新」，不過為健康着想都係勸大家盡量唔好令自己糧尾太多日喇！記者：容慧心