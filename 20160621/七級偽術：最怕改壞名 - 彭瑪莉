傳統智慧好少錯㗎。應該係，除非唔係。星期日坐的士，口多多同司機聊兩句，點知此君口一開，全程未停過，本來已經心煩意亂的Mary，被迫聽了幾車苦水，後悔不已。煩就煩啲，但也不是全無得着，起碼司機大哥全程仔細分析了建議中的「優質的士」服務對現行的士的不公平，Mary都算學到嘢。推冧牌價這些利益問題且別說，司機阿哥就不明白新專營權何以可暫免牌費，佢話邊有咁唔公平嘅競爭喎。的士業界事Mary所知有限，但就真正認同建議中的新政策確是改壞名，新服務叫「優質」，擺明一巴摑落現有的的士行業，咁即係話我哋係「廢柴的士」啦，司機大哥怒爆大罵。
唉，事實上，此建議一出，甚麼「低級的士」、「劣質的士」、「垃圾的士」之類名稱，層出不窮，簡直一句辣㷫全行，咁九流嘅公關手法，仲點去engage stakeholder？坦白說，的士司機真的良莠不齊，失望例子罄竹難書，拒載、態度惡劣、唔高興係咁chok車整蠱你、係唔係都叫人行西隧……大家都遇不少。甚至乘客今天已有默契，車上拾到甚麼手機iPad，都寧願帶落車報案，以免成為貪婪司機的外快。但好心地、專業、態度一流、坐22蚊車一樣笑騎騎的快樂司機，Mary也見好多。咁樣一竹篙打一船人，難怪業界反感。走過七、八、九十年代的香港人有時好難明，點解成個社會都好似跌咗watt，以前啲官，斷估不會犯這種低級錯誤，把一個打開名已足夠分化社會的新政策出台，當年綠van都係叫專線小巴啫，好難避免矛盾咩？彭瑪莉mailto:marypang2015@gmail.com