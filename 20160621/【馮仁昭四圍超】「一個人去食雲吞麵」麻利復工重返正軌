迷戀商台DJ鄧慧妍（麻利）嘅27歲陳姓的士司機，上周一晚喺九龍城茶餐廳打傷商台三個男DJ，當中包括甩骹兼穿頭嘅唐劍康（當奴），陳姓的士司機最後連人帶車失蹤44小時後被捕，而休息咗一星期嘅麻利噚日正式復工仲同傳媒見面，着住民族裙嘅麻利睇嚟精神奕奕。麻利話案件已進入司法程序，所以唔方便講太多。問佢𠵱家仲會唔會好驚？佢話：「唔驚喇！因為知道佢喺邊度，𠵱家有相熟司機車我。」雖然已經唔再驚，但麻利諗番件事仲有心寒感覺，又話初初怕講出嚟冇人理，後來知道好多人有相同經歷。佢話：「有事真係要講出嚟，唔可以自己啃晒，之前會驚人哋覺得自己唔係高，又唔係好受歡迎同生得靚，但其實呢啲事係冇原因，好多謝同事之前陪我同信任。」今次當奴遇襲受傷，麻利坦言感到難受，覺得累咗其他人，因為大家都好無辜。問佢有冇叫公司加強保安？麻利就讚保安已經好好，佢每次離開電台都會幫佢先睇睇有冇可疑車輛。麻利又笑話𠵱家自己一個人去食雲吞麵，都俾同事話佢大膽，佢笑說：「我都要回復正常生活。」
森美：見轉角有人都驚
另外，森美同小儀噚日出席一項慈善義賣活動，森美講開當奴時笑住話：「唯一對佢磨滅唔到嘅係佢喺電視上嘅包頭形象太唔有型，其實佢都驚。」之後佢又話大家嗰幾日都好緊張：「行開行埋見到轉角有人都驚，嗰幾日返工都會等埋小儀，所以影響都大。」佢又話唔知點解地球好多怨恨，希望唔好咁多戾氣。撰文：馮仁昭