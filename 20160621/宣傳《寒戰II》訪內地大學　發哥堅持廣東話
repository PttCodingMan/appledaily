【廣州直擊】周潤發、導演陸劍青及老闆江志強昨日到廣州華南理工大學，出席電影《寒戰II》的試映會及座談會，吸引近千名學生及內地記者到場。發哥在台上問現場學生喜歡自己說白話還是普通話時，台下一致大叫「普通話」，發哥以廣東話說：「我啲普通話好爛，唔可以喺廣州混。」之後他分別以普通話及廣東話溝通。
自拍多角度
席間學生預先製作了一條「人人問發哥」的短片，有學生問發哥知否自己有「自拍狂魔」之稱，他笑說：「我知，好多時係啲人隻手唔夠長，所以我出手。廣東話有句說話『死喺你手上，不如死喺自己手上』。」學校方面準備了自拍神棍及電話，讓發哥跟一名女學生合照，不過發哥以手代棍自拍，更分享自拍的重點：「不能太近，唔係對眼就變成火星人，想影瘦啲就高角度拍。」之後再在現場抽出三名學生到台上一起玩自拍。發哥接受訪問時表示在廣州聽廣東話版會較親切，他說：「因為廣東話版後期合成未做好，所以今次播普通話版，相信學生都會睇得明。內地同香港市場分別係人口問題，內地人口多啦，同埋內地有審查，有啲唔可以拍、唔可以接觸，如果要賺錢就有好多嘢要遷就。」他覺得內地觀眾口味都是動作、科幻及愛情題材。
清身體垃圾
近年發哥愛上運動，他笑言現在正職是健身，演戲只是副業：「𠵱家專注做運動，做清道夫清理自己身體垃圾，練內功逼番啲死氣出嚟。」他以車形容自己，自言大維修執好就可以見人。陸劍青透露廣州跟北京的試映反應很不一樣，他認為廣州觀眾反應較強，他說：「可能廣州觀眾更多睇香港電影同文化，所以容易啲投入。」老闆江志強則表示廣州會上映普通話及廣東話版，演員會自己配音，以保證原汁原味，他又不排除會開拍第三集。採訪、攝影：曾小嘉