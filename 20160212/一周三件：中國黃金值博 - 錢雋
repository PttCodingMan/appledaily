丙申新春，祝讀者「申」年勝舊年。金價一嘢挾彈升到8個月高位，場內金股即彈，以中國黃金國際（2099）PB係最低。中國黃金2010年上市，母系中國黃金集團，直接由國務院監管，係內地最大黃金生產商，兼可以勘探、生產同加工品位Au99999高純度黃金。以母系排頭同技術計，高一班。集團上年上半年盈利增長72%，到1.3億港元，但下半年打後，資源商品大插插，中國黃金上年全年成績單，係咪仲有靚仔表現，已經好難估。較為取勝地方係，中國黃金到上年6月尾嘅淨借款比率54%，未至於好似部份資源商品股，債浸眼眉。
PB同業最平
又中國黃金2010年上市價約44.7元，遇正商品大跌市，現價11.66元比上市價潛水74%，比上年6月尾每股NAV近29元折讓近62%，得0.4倍PB。場內黃金瓣數，除咗4隻黃金ETF：ETFS黃金（2830）、SPDR黃金ETF（2840）、價值黃金（3081），同恒生人幣金ETF（83168），上市股份有靈寶黃金（3330），同期0.66倍PB、招金（1818）同紫金（2899）1.4倍，而紫金A股（滬：601899）更加上到2.4倍PB，3隻金股平均1.15倍PB，中國黃金PB至平。又靈寶呢個月以嚟，彈升咗近16%、招金近17%、紫金24%，中國黃金同期升咗9%，係最落後。老老實實，全世界睇住實體商品走勢玩，而金價喺上年9月以嚟嘅下行通道頂約1,240美金，經呢轉挾升，RSI已經超買，250日線1,141美金，博金股反彈，要睇住呢啲阻力支持位走。錢雋細價股專家本欄逢周一、三、五刊出