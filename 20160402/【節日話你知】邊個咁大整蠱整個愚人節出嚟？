愚人節，「攞正牌」愚弄他人，被玩嘅都唔准嬲似乎係定律。呢一日無被任何國家認定為法定節日，但好多國家都「好重視」，玩得好盡、好大，試過有傳媒亂傳意大利比薩斜塔塌咗、某某大明星死咗、某某大公司結業，引起一陣恐慌。愚人節由來有好多說法，有人稱最初係叫「萬愚節」，有指呢個節日起源於歐洲，因法國改曆法而出現，總之任何人喺呢日都可以任意開別人玩笑，甚至喺報紙上登廣告宣佈轟動消息，而不需負法律責任。 相傳喺1564年，法國採用新曆法，原本4月1日的元旦日，改為1月1日，但係因為舊曆法沿用多時，改了新曆法後守舊派無法適應，每當4月1日時，支持新年改革嘅人藉此對守舊派大肆嘲弄，當日送假禮物畀佢哋，邀請佢哋參加假聚會，亦有人會半開玩笑地當元旦日，照樣送禮、宴會、拜年，並趁機捉弄取笑那些健忘嘅人，久而久之，呢日就演變成一個專門愚弄人的節日。從此在4月1日愚弄人的習慣流傳開去，當有人上當受騙，捉弄他人者就會高呼「Poisson d'avril（四月惡作劇）」。 另外，據英國歷史學家嘅考證，愚人節起源出於印度佛教一句「到達彼岸」嘅說話，有記載指愚人節乃公元15世紀革命之後始出現嘅一個說謊節日，當時西班牙國王曾經建立一個「異端裁判所」，只要唔係天主教徒就被視為異端，喺每年4月1日處以死刑。臣民們感到非常恐怖，於是當天人民會以說謊取笑為樂，來沖淡對統治者之恐懼與憎恨，其後演變為愚人節。 現時唔少媒體會喺4月1日當天故意散佈一啲錯誤新聞嚟娛樂大家，好多人亦都好認真設計一啲無傷大雅嘅玩笑，旨在搞下氣氛。總之點都好，點玩都適可而止，玩得太大傷和氣就唔好啦。