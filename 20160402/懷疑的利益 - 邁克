VIP級影迷梁小姐一再提醒偽法國燦，香港人贈送Kate Winslet的暱稱是肥溫不是肥琦，可是我自從看完《鐵達尼號》就無法中英夾雜Fat One上腦，無論如何改不了口。這兩天社交網絡有人宣揚大愛攣直不分，名人智慧金句包括她的湊仔經：「我個仔阿祖嗰日話我知，『有朝一日我會有女友。但又或者我會有男友，如果我係基佬嘅話。』佢今年七歲咋！我就講，『打令，你有女友又得，有男友又得。』佢問我：『咁你寧願係邊樣？』我於是話佢知，『親愛的，你中意點就點，我覺得完全無分別。』」這種堅．開明的阿媽真令人感動，傢俱不設衣櫃，下一代由細呼吸自由空氣，毋庸經歷任何不必要的心理掙扎，和那些「我唔反對同性戀，但我個仔搞基我就殺咗佢」的可怕父母判若雲泥。恕我心胸淺窄，馬上想起月前面書有位驕傲的爸爸替兒子賣萌，說他幾歲大人仔就會得焦慮冇朋友，叔叔阿姨得悉紛紛留言打氣，左一句「唔使驚，大個一定追到女」，右一句「阿X咁乖咁叻咁靚仔，唔慌冇女仔排長龍」，好意底下墊滿根深柢固的性取向歧視：你哋啲大人，有乜理由問都唔問就睇死阿小乖乖中意異性唔中意同性？我知我知，同志數目佔總人口應該不超過百分之十，從比例上來說，任何小朋友邁向直路的機會遠遠高過步入九曲十三彎，十拿九穩成為主流一份子，可是開講有話不怕一萬只怕萬一，你總不能考慮也不考慮，便取締了他或她長大後投向同性懷抱的或然率呀！連「懷疑的利益」也遭剝奪，你還好意思說社會對小眾大眾一視同仁？