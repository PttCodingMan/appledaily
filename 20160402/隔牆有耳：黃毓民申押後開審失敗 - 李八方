立法會議員黃毓民（圖）涉向特首梁振英掟杯一案，本月11號開審，控方到時會傳召CY同保鑣等廿幾人做控方證人。毓民原本想傳當日在場嘅高官同全體立法會議員等70人做辯方證人，但上月俾裁判官否決，佢唔滿意，提出覆核。裁判官噚日維持原來決定，但由於毓民前日喺法庭陳詞時話，當日事發後有官員同佢講：「唔好咁激，掟嘢喎！」裁判官認為呢個官員講嘅嘢係關鍵性證供，叫毓民向法庭提供嗰個官員資料，等佢考慮會唔會出證人傳票。毓民冇透露個官員係邊個，只係話對覆核失敗感失望，會上訴到高院。毓民又話，距離開審日僅十日八日，需更多時間諮詢法律意見，申請押後開審日期，但裁判官以控方噚日唔喺法庭為由拒絕。