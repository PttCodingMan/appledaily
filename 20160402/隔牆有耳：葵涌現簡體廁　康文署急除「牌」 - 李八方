康文署赤化事件一波未平一波又起。繼唔畀「國立」兩粒字喺香港出現，該署管轄嘅葵涌石排街公園女廁被發現用簡體字，字牌上面嘅「女洗手間」嘅「間」字用咗簡體字「间」，民主黨葵青區議員林紹輝噚日收到街坊報料，即刻走去女廁……外查看，發現真有其事，隨即致電當區康文經理了解，經理話未清楚原因。林紹輝話喎，巡視過成個公園，得呢個牌出問題，相信係之前更換時「出事」，睇落個牌應該係內地製作，但佢話由招標、驗收、運送以至安裝，康文署都發現唔到問題，處事馬虎唔可以接受，知衰嘅康文署其後就用繁體字「女洗手間」紙張覆蓋原有簡體字牌，而最終已經將簡體字牌換走。