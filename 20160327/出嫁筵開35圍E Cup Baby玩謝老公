近年𡃁模陸續出嫁升呢變人妻，現年27歲的「E Cup Baby」劉欣宜，昨日就嫁給35歲音樂人、唱二創歌的窮飛龍組合成員陳子敏，組織二人世界。劉欣宜當年倒瀉34E奶出寫真，但現轉行做空姐，老公則現職理財規劃，一對新人昨晚在九展筵開35圍宴客。新郎陳子敏昨早與眾兄弟接新娘遭姊妹團玩謝，他昨在電話中說：「姊妹要我哋扮美少女戰士，又要除鞋，用腳趾夾住唇膏幫兄弟搽嘴，兄弟就錫到我滿臉唇印。當時個樣真係好恐怖，但一世人一次，好開心嘅。」他又自爆講了愛的宣言冧老婆：「我會愛佢一生一世，賺嘅錢畀晒佢，任佢使。好多謝佢將下半生交畀我，會對佢專一。」一對新人昨午在九展婚宴會場簽字註冊，劉欣宜早前大騷3吋事業線影婚紗相，可是昨日出嫁婚紗款式較密實。
李蘊挺肚到場
行禮後，劉欣宜再換上粉紅低胸晚裝，拖實老公接受記者訪問，即場連咀兩次，但新娘怕醜臉紅，並說：「今日我哋見到雙方爹哋都喊，證明佢哋錫我哋，佢哋都係鐵漢，反而眼淺媽咪冇喊。」新娘喊着再說：「冇諗過自己情緒起伏大。」陳子敏承諾婚後盡量讓老婆做決定，劉欣宜即風騷說：「Cap呢段說話，佢蝦我時放上網等大家公審。」兩人婚後會到北海道度蜜月，一、兩年後才考慮造人。好友李蘊、張繼聰和謝安琪等昨陸續到賀，肚大如籮的李蘊未透露BB性別，但表示尚有兩個月便生B：「想試自然分娩，期待嗰種痛，我有少少變態。老公到時會陪我入產房剪臍帶。」張繼聰則大讚新人匹配。採訪：盧妹攝影：仇志德