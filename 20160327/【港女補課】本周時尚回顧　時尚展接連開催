今個星期娛圈大事多籮籮，先有方鄧分訊，再有Stephy疑似新歡曝光，緊隨其後就有「四爺」同「若曦」成婚，仲有大隻謙同楊怡婚訊，真係睇少陣都跟唔切事態發展。時尚界同娛樂圈一樣變幻原是永恆，趁住星期日同大家回顧一星期時尚大事，唔好走漏眼。
一、宇宙漿出事大媽look
G.E.M.出席深圳出席音樂活動時，以螢光綠假皮草褸、bra top加貼身魚網上衣同熱褲表現，加埋花花耳環同星形閃片妝容，一身大媽裝束真係震驚十三億人。幫G.E.M.打理造型嘅香港base英國設計師Emma Wallance，喺Instagram話G.E.M.「lit up the stage tonight girl. I love our colourful happy rave look too.（令舞台發亮。我也愛我們的狂歡造型。）」，見網民抨擊後仲隔空力撐造型，話「Be Bold, be Experimental, be Adventurous（搶眼、嘗新、探險）」，係bold嘅。【港女衣學】不如着呢啲！G.E.M.毛毛魚網裝取替方案  http://bit.ly/1ZzBrYh 
二、AIR Max Con香港站開催
每年3月26日是為 Air Max Day ，今年唔只推出藤原浩、Tinker Hatfield同Mark Parker 親自設計Air Max 新作，仲喺紐約、東京、香港舉行 Air Max Con。香港站選址於中環藝穗會、一共四層的 Air Max「博物館」，可以一次過睇盡Air Max設計藍圖、名人珍藏、藝術畫作，亦有H-T-M iD訂制服務，仲有得洗波鞋同玩Nike指甲設計，勁揼本。「博物館」展期由3月24至27號下晝6點，出文之時應該仲趕得切去望兩望。【潮界開眼】Air Max Con展覽搶先睇  http://bit.ly/1pBlVOQ 
三、Art Central x 時尚藝術
藝術同時尚一向都分唔開，適逢Art Basel同Art Central期間，唔少時尚品牌都玩出藝術事。德國藝術家Tobias Rehberger同MCM跨界合作，喺中環旗艦店砌出藝術裝置《If you want the rainbow, you gotta put up with the rain》，水晶品牌Swarovski未來設計師大獎得主吳燕玲，更有作品喺Art Central展出，去打卡呃吓like都好。
四、H&M出婚紗 $1,990有交易
H&M宣佈4月10號推出全新Conscious Exclusive系列，collection仲包埋三件婚紗！呢個系列首次採用有機蠶絲及有機皮革，婚紗裙最平$1,990起有交易，分分鐘平過去租！
五、60歲女模做泳衣代言人
The Dreslyn搵來60歲銀髮女模Yazemeenah Rossi為 Land of Women x The Dreslyn合作企劃影泳衣照代言，大騷連身泳裝，Yazemeenah皮膚雖然有歲月痕跡，但依然吸引，年長果然亦有韻味！
記者：黃樂雯