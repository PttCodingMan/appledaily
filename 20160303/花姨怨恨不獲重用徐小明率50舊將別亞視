【亞視清盤】前日亞視暫時避過停播一劫，不過王征申請亞視清盤一事如箭在弦，在等待法官頒令會否提早關門大吉之前，一班前亞視台前幕後昨日自發到大埔總台留影，包括葉家寶、徐小明、鮑起靜、宮雪花、劉錫賢、蔡國威、黎燕珊、呂晶晶、張嘉瑩、李力持等約50人，大清早聚集在亞視總台門口，大家熱情擁抱，互相問候，然後細訴往事，場面溫馨，但是感覺蒼涼。前晚亞視股東代表何子慧則透過微信向他們發炮：「謝絕一切紀念活動」。
三進三出歷興衰
曾任職亞視高級副總裁的徐小明，三進三出亞視大門，小明哥在亞視創下多個高峯，他說：「當年麗的時期，到邱德根同封小平時期，我亦都見證過亞視好多興衰起跌，我同鮑姐一樣，有開心有唔開心，雖然亞視免費電視牌照到期，希望新投資者，真係有心想幫亞視做衞星電視嘅話，希望將來亞視有得繼續發展落去。」亞視經營半世紀，為數以萬計的人寫下他們的小故事，葉家寶在亞視門前接受訪問時，口邊仍然掛着這一句：「亞視永恒！」他為亞視服務26年，由實習做起：「最難忘，當然係頒呢個終身成就獎畀我，當時感覺係開心囉，同埋覺得公司終於認同我喺亞視所做嘅一切。」葉家寶為了亞視險被送入獄，不過他強調對亞視無怨無悔：「我將自己最黃金、青葱歲月奉獻咗畀亞視，我只係希望無論佢最後結果點樣，佢嘅精神可以永遠不滅。」
鮑起靜百感交集
長老鮑起靜在亞視工作30年，她望着亞視的標誌百感交集，接訪時更一度忍不住眼濕濕：「心情好複雜，嚟到見到好多好朋友舊朋友，好開心，但欷歔嘅係喺亞視30年，人生大半時間都喺呢度，認識到好多好同事，多謝邱德根同埋林百欣，喺佢哋之下得到過好多機會。」以47歲高齡參加亞姐選舉的花姨宮雪花一夜成名，但她對卻亞視心存怨恨：「我當時選完亞姐出嚟本來有機會去無綫，但嗰時我又諗亞視選我出嚟，應該要留喺度幫佢哋，我咁高嘅知名度但亞視唔識得用我，如果我當時去咗無綫一定有更好嘅發展，我非常後悔。」採訪：曹家誠攝影：沈健程