大洋集團（1991）落實賣盤，新主以每股1.1281元提出全購，扣除資產淨值，殼價僅值4億銀，較市場普遍叫價6億銀，低水超過三成。有一個細節大家未必留意︰原大股東黃勝舜出貨後，依然持有4.5%股權，但由於不足5%，往後變動毋須再披露。至於為何要留有一手，同殼價咁平以及股價突然爆升有冇關係，靠大家加點想像力了。 殼股有勢，鱷魚恤（122）大有機會成為下一個焦點，與大洋之前一樣，今次係第二次埋枱傾賣盤，亦有細節變更︰今次交易前將會進行重組，將以實物方式向股東分派集團位於觀塘嘅旗艦物業及註冊商標，然後再由大股東以現金方式購回，誠意分數幾何級數上升。截至去年7月底止，鱷魚恤資產淨值15.6億銀，而正式交易時資產淨值不得少於4.3億銀，意味小股東最多可獲分派11.3億銀，相當於每股1.19元，現價雖有溢價近兩成，但還未包括殼價，值博率有數得計。第一站先睇每股NAV 1.65元，中線上望去年高位2元。唐牛 https://www.facebook.com/tongcow88 本欄逢周二、四刊出