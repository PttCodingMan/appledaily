大市終於似番啲樣，恒指重上兩萬點，成交更破900億元，見到炒味返埋嚟！不過炒味重現，妖股同樣再現，噚日連續第三日出現妖股現形，隻揚科（8140）一插就插近七成。如果繼續有來，或預示市場資金鏈現危機。噚日見到券商股異軍突起，即係咁，市況好成交高，券商股自然受惠，咁多隻，如果仲有其他賣點，就更值大家望多兩眼。是日推介兩隻，第一隻係時富金融（510），呢間公司相比其他券商市值細細，得12億元左右，代表乜？代表易賣得去。的確，公司上年曾經同中泛（715）母公司泛海傾過賣盤，不過最後過唔到股東位，交易拉倒賣唔成。不過，當時傾個價係每股0.37元，昨日收市升13%，都係收報0.305元，𠵱家個價平咗一截落嚟，再加上賣盤意向證據確鑿，當堂為隻股增添亮點。時富金融股價一次過升破10日、50日、100日線，走勢唔錯，值得跟進博炒上。另一心水係英皇證券（717），公司上年7月就以0.88元配新股，當時係以溢價51%，之後仲為此開股東會，要求更新發新股嘅一般授權。面對市場之餘，仲要面對股東，都堅持做呢單刁，證明買家目標明確，但求要貨，目前股價係0.58元，應該幾安全。Fifi http://www.facebook.com/lovefrystock 本欄逢周四刊出