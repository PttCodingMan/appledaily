陳國坤一向視李小龍為偶像，加上他樣貌似足李小龍，所以大家都稱他做小龍。前年陳國坤迎娶黃伊汶後努力造人，上年終於傳出喜訊，原定黃伊汶擇好吉日於本月27日剖腹產子，所以陳國坤安排這段時間返內地為《葉問3》做宣傳，之後就回港陪太太。豈料前日下午5時許，身在北京的他接到太太作動的通知，就立刻趕返香港。
笑鬧囝囝唔生性
昨日凌晨約12時，陳國坤匆匆現身養和醫院，榮升爸爸的他透露心情既緊張又開心，問為何現在才到？他解釋：「做完嘢啱啱先落機咋，即刻趕過嚟。」他續說：「個仔唔生性啦（意思提早出世），一落機即打電話畀太太，佢叫我快啲上嚟。」問囝囝改名未？他說：「陳真囉！我個仔個名唔叫陳真，叫乜嘢呀？」「陳真」一角其實為李小龍於1972年電影《精武門》的角色，片中他以一敵眾拳打日本人，更將「東亞病夫」牌匾還給他們，陳國坤將兒子改名為陳真，他果然是李小龍的忠心粉絲。
出世有六嚿腹肌
鄭希怡比陳國坤更早抵醫院探黃伊汶，昨日凌晨12時半，她離開醫院時被問到BB是否很可愛？她說：「係我見過咁多小朋友之中，最靚仔嘅一個，一生出嚟已經有六嚿腹肌。」昨午2時半，陳國坤手拿鮮花到醫院，問他前晚是否留院陪太太？他說：「係呀，頭先出去食啲嘢，順便買花畀老婆。」他透露囝囝較似媽咪，眼眉就似他，陳國坤表示太太會餵人奶，又讚老婆不像剛生過BB，產後一樣好靚，估計4、5日後就可以出院。此外，何嘉莉與丈夫、谷祖琳及陳小春昨亦到醫院探黃伊汶。採訪、攝影：潘冠恩、徐錦池