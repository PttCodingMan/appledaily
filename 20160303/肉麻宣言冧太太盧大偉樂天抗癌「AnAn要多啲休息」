現年71歲的資深藝人盧大偉（盧David）前日突傳罹患腸癌兼病危消息，他謂因健康未如理想，所以教室的工作交由摯愛的買威符（太太）打理，他留言：「AnAn要多啲休息休息，大家不用多擔心，多多祝福AnAn就OK啦。」不過昨日早上又有傳他的情況未如理想，不少藝人朋友和教友趕去醫院探望。
轉食素致身形消瘦
昨午一時左右，盧太步出病房並接受訪問，對於盧David目前情況，她說：「佢係病，不過佢係清醒，暫時嚟講係穩定，佢見到啲朋友都有講有笑，見到個個都講爛gag，多謝關心。」問盧David身形比以前激瘦，她說：「感冒都會瘦啦，同埋佢轉咗90％食素，係瘦咗好多。」她續說：「醫生暫時講只要佢情況穩定，或者覺得OK就可以出院，佢由第一日到𠵱家心情都好樂觀，因為佢係虔誠基督徒，深信天父會為佢做最美好嘅安排，任何時間佢都咁開心同樂天，醫生同醫護人員都好錫佢，就算同醫生都講爛gag。」對於有指曾志偉介紹名醫給盧David，醫藥費方面則由志偉及演藝人協會幫忙，盧太坦言：「呢樣嘢我就唔講，因為涉及到其他人。」至晚上8時，盧太再接受訪問，她說：「佢𠵱家比較多痰，休息緊，暫時算係穩定，仲成日講啲好骨痹嘅嘢。」據知身上插滿儀器的盧David扯氣扯得好厲害，不過他仍然很堅強與病魔搏鬥，盧太自從知道老公患癌後大受打擊，傷心得一度出現輕生念頭，幸好獲身邊朋友開解安慰，同時有不少朋友為盧David打氣。昨午張崇德獨自現身醫院，問到盧David目前的情況，神色凝重的他說：「等佢太太講，我唔係咁方便講。」
曾志偉：佢進展幾好
另外，曾志偉昨在九龍塘出席活動，問他是否向盧David介紹名醫？他說：「我哋一直有聯絡，去年開始到𠵱家進展幾好，我呢兩日會去探佢。」問有傳盧David患腸癌？志偉只說：「𠵱家個情況OK，暫時係樂觀，佢自己都係一個好積極嘅人，每次見佢都會話『你放心啦，我實打得贏㗎！』佢仲話喺醫院冇嘢做，諗定好多無聊笑話，成日講笑我哋聽。」至於有傳他向演藝人協會求助，志偉說：「佢自己afford到。」昨晚約6時，陳敏兒亦前來醫院探盧David，她說：「我都係睇報紙先知，我唔知佢𠵱家情況。」而雪妮昨在大角嘴拍港台劇集，與丈夫唐佳提到盧David入院一事，二人均說：「我哋覺得呢一刻唔好打擾佢，在心中。」採訪：黃曉妍、王連連攝影：陳俊強、仇志德