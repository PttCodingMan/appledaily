最近為一班入職不到三年的同事做培訓。開始前，同佢哋熱身玩個遊戲。每組枱面各擺放了幾本雜誌，當中有時裝、育嬰、汽車、生活乜都有。只給他們兩分鐘，每人拿起是但一本選出佢認為做得最差的一個平面廣告，同時向所有人說明，到底差在哪裏。對於這班新秀，呢個task，不費吹灰之力，位位都振振有辭，七情上面，兼踩多兩腳，被抽出的廣告通通變得一文不值。例如：呢個賀年朱古力跨頁廣告，肯定全世界都唔會有人睇得明；呢個三間波鞋封面好明顯太趕仲未做完；咁嘅角度影架新車、凸顯唔到最特別嘅線條同個鬼面罩、個男model個樣又唔知想點、顏色又娘，仲賣成卅幾萬，搵人買都難；呢個奶粉廣告張BB相想點？又out of focus，死得啦……勢估唔到，我下一個問題，係要佢哋想像：「下一分鐘，你就要出門口，拿着呢隻廣告草稿，去sell畀你最重要嘅客戶，你會點？」全場頓時鴉雀無聲，然後互望。惟有硬住頭皮，有一個同事話：「之前嘅嘢，當粉筆字抹咗佢！」隨即口若懸河，差唔多連樹上面嘅雀仔都𠱁落嚟。又或用一招引蛇出洞，在先前講過嘅部份，加上一些新觀點合併去再賣一次。仲有個Art Director 即時手起「筆」落，才半分鐘，喺隻草稿上面加咗幾筆，即時將醜小鴨變天鵝，簡直化腐朽為神奇。總之就各出奇謀，手舞足蹈，三寸不爛之舌，使出渾身解數。呢個遊戲，其實都有些啟發。有時踩人，唔使咁盡，可以留一線。又或者，如果對自己做事有信心，大可以理直氣壯咁同我講，咁劣質嘅廣告根本唔會係我哋公司、或經我手可以出到嚟，冇可能會發生。仲有，有冇諗過可以打個電話畀客戶，更改會議。不見得人，就不要硬來。做人同做sales、做廣告，都有條底線，就算你係金牙大狀，明知你要幫一個真係殺咗人嘅殺人犯脫罪，雖有能力，但你有得揀，接唔接呢單job。有些廣告，明知騙人，過唔到自己、過唔到人，係咪都照賣？文廸晞mailto:heyadmen@gmail.com