現年28歲嘅前港姐冠軍陳庭欣（Toby）雖然一直唔認，但同港男冠軍翟威廉拍拖已經係公開嘅秘密，兩人仲發展成半同居關係。不過噚日有雜誌報道話Toby瞞住男友，暗交楊恭如舊愛、有米大狀唐偉倫，而男方亦已經有一位穩定女友Candice，因而發展出一段四角戀。
明目張膽攬頭攬頸
雜誌報道指上月22號Toby趁唐偉倫個正印Candice唔喺香港，兩人雙雙去數碼港嘅戲院睇戲，一出戲院門口Toby就戴番口罩遮樣，兩人前後腳去攞車，之後就返咗男方喺附近碧瑤灣嘅寓所。其實數碼港戲院已經成為佢哋兩個人嘅密會勝地，月前佢哋又約係嗰度睇戲，Toby又係包到實現身。最高招仲係明明事後Toby去咗大狀屋企留宿，但就喺Instagram貼咗一張準備瞓覺嘅相，被指製造假象畀翟威廉睇，扮喺屋企。報道又話，正印Candice舊年已經知道Toby呢位小三存在，亦都捉過幾次佢同自己男友約會。最後Candice選擇原諒，唔知係咪咁，Toby試過喺一個春茗飯局明知Candice在場，Toby仲特登同唐偉倫攬頭攬頸挑釁，又試過將唐偉倫嘅愛犬相放上自己Ig示威。撰文：馮仁昭