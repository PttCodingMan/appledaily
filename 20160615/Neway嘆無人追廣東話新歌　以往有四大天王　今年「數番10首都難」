【本報訊】網民經常嘲諷「香港樂壇已死」，相關活動亦式微。獨大卡拉OK行業多年的Neway近日更將銅鑼灣地標的糖街CEO大舖縮細，執董溫國樑指以往客人會追問「鄭秀文隻歌出咗未」，但這情景早已不再，近年無人追廣東話新歌，要「數番今年10首廣東歌都好難」，生意轉差不言而喻。記者：方楚茵
溫國樑2001年在Neway工作至今，歷盡沙士、金融風暴等多次經濟起落，但Neway走大眾化路線，客戶群包括學生、上班族、家庭客，賣聚會概念，故甚少受經濟周期影響，相反近年樂壇新歌受注視程度減低，難以推動唱K業務增長，不似從前「八、九十年代有四大天王、鄭秀文」，客人會頻頻追歌，「打電話過嚟問隻歌出咗未？未就唔嚟，嚟就book房，𠵱家冇呢樣嘢。」
盼廣東歌盛況重來
不是港人太留戀當年的樂壇好風光，而是環境轉變、時不我與。溫國樑認為香港樂壇未死，仍年產近200首廣東歌，質素不差，但從前港人由收音機、電視陪伴成長，「你會聽歌、睇《勁歌金曲》，連廣告都有宣傳歌，我哋就睇榜揀歌。」惟現時港人多娛樂選擇：「打機都可以過到一日啦，（客量）跌了10%左右。」他力撐現時廣東歌「係存在的，不過你冇咁留意」，廣東歌失色隱形，他卻相信盛況有日會重來。「以往耳熟能詳嘅都係慢慢聽、浸出來，10年後你聽番今日嘅歌，可能2026年你都會覺得好正！」內行看門道，外行看熱鬧，當要求作為行業龍頭的他列出今年10首好歌時，他僅能依稀列出7首，包括鄭欣宜《女神》、謝安琪《山林道》、Supper Moment《風箏》、林海峰《廣東歌》、鄭秀文《衝過去》、AGA《Superman》，提到坤哥（吳業坤）的《百姓》，更反問記者知否坤哥是誰。樂壇青黃不接嚴重，有人歸咎樂壇已無「星」，但他認為唱片行業打造一個新人，「投資過百萬，但出隻碟賣1,000隻已經好叻，唔係合理回報，令佢哋冇意欲培育新人。」
最近多唱黎明舊歌
現時唱K者九成仍唱廣東歌，他指大家想唱開心歌如《火熱動感lalala》，但首歌其實推出逾20年，新一代無代表性的派對歌，最終仍以舊歌為主，好似「呢輪黎明hit（流行），就會唱黎明」。問到「懷舊」是否卡拉OK行業長遠之策，終淪為集體回憶，溫國樑亦帶幾分猶豫，「徐小鳳都仲開到五、六場……懷舊都有佢嘅市場。」
【市民意見】
戴同學坦言冇唱K習慣，亦唔感興趣，因為好多識的廣東歌，K房都冇更新，新嘅英文外國歌又冇，加上上網都可以唱K，不用再到K房。
廿歲出頭的潘小姐指，以前中學成日去，𠵱家「忙實習，好難約出嚟」。去到都是唱返舊歌，加上多咗睇韓國、外國嘢，坦言香港「新歌真係唔識」。
Band友陳生指，中學時會每月唱K一次，但「人大咗，鍾意做、鍾意玩嘅嘢都唔同」，如果懷舊可以上YouTube聽歌，同唱K無太大關係。