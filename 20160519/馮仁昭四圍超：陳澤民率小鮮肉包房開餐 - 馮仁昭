陳冠希父親陳澤民自離婚後，身邊不時有男星同男模車輪轉，絕對唔比個仔頻頻換畫弱。陳澤民早年曾同肌版「林峯」謝宇風去曼谷曬太陽，對方更親密幫佢搽太陽油，之後又傳佢同前亞洲先生冠軍朱曉輝一度過從甚密。陳澤民越大越愛熱鬧，前晚7點幾，佢同6名男伴行銅鑼灣，6位「小鮮肉」高大健碩，其中兩個以背囊造型嘅自由行打扮，同陳澤民嘅卡其色風褸西褲大叔打扮，成強烈對比。
行街齋睇冇幫襯
鍾愛銅記嘅陳澤民一拖六，浩浩蕩蕩去時代廣場「巡視」名店，行足幾層都係齋睇唔買，亦冇入舖頭認真研究，其間眾人多數都係以普通話交談。之後，一行7人轉場行到附近利園，但依然係冇幫襯，大概行咗半個鐘，陳澤民就帶眾男去西苑嘆中餐醫肚，一向豪氣嘅佢更「包房」用膳，進食途中就再多咗中年男士加入飯局，原本包廂有玻璃窗可以睇街景，不過佢哋就揀拉埋窗簾食飯。撰文：馮仁昭