傳媒寒冬越吹越寒，進入大洗牌轉型時代。記者轉行或被轉行？39歲的方健儀(Akina)，由TVB新聞主播，轉做ICAC，打個圈四年後的今天，又坐上得啖笑的毛記主播之位。「我覺得香港其實係冇主播嘅！用主持或者報道員，比較中肯。」兼職做歌手、做演員拍片，轉行不是末路，正能量希望在明天。「希望選擇留低嘅朋友，繼續努力！」撰文：林妙萍造型：陳蔚渝攝影：周樂恒攝錄：郭賢興、陳志嵐髮型：Vincent Yeung of Salon Osmosis化妝：Herman Ng「多謝支持，後會有期，再見。」2012年2月24日報完最後一日TVB新聞，方健儀告別了第一回合的主播生涯，投考ICAC。「嗰時係唔捨得，因為我知自己係好鍾意做記者，但真係愉快地離開，嗰時諗法，係做咗十幾年記者，重投勞工市場，未必有人會吸納我㗎喎，結果證明到自己唔會被淘汰。」
我是真‧報道員
傳媒出現一體化汰弱留強新生態，方健儀寄語同行，「𠵱家分界好模糊，係一個整合階段。大家都好辛苦，選擇留低嘅朋友，畀心機繼續努力，毋忘初衷，鬥快之餘，也要快而準。」在TVB年代、港台年代，以至毛記電視「永遠榮譽女主播」，方健儀和主播已經畫上等號，「好多時啲人仲會介紹我係前主播乜乜乜，我話，千祈唔好咁叫！我覺得香港係冇主播嘅！」她認為，主播之名被濫用，主播應有掌控及主宰新聞時段的權能，「我哋報新聞係逐字逐句去讀，冇咁嘅權限去改字、加分析，我覺得用主持比較貼切，所以你形容我係一個新聞報道員，比較中肯，或者形容我本業：記者。」
偽‧主持好厲害
顏值年代，主播或主持都要求靚女、年輕，跳得唱得，「毛記就係玩，冇乜後顧之憂，得啖笑，開心吓！佢哋主持個個好厲害，百般武藝，盤菜瑩子唱歌又得，真係飆高音！ViuTV嘅Angela，我認得個樣，幾有型。」當年做正規電視台，一字一句，用字嚴格，遺體不能用不尊重的「運送」，應用「移送」；交通意外後車撞前車，也只可報道「兩車相撞」，不能未審先判，方健儀職業病未改，「有時睇新聞聽到，會諗，嘩，咁都出街！」
淡定姐‧撈過界
方健儀台前形像太正面，加上廉署打過工「身家清白」，後主播工作，全部正派正氣，客串電影《寒戰２》，就做女警。「我係做一個談判專家，一個小腳色，臨尾先出現，最初副導cold call搵我，話叫我報價，我仲以為電話騙案，到現場見到唐寧、黃德斌，再見到對手梁家輝，先知係真！」唱《中東與綜》騷歌喉後，今年有份做演唱會，主持旅遊節目、拍片，「總之，我每日都係一個新鮮人，有得試就試，唔識就要問，唔好充大頭鬼！」
宅女愛柴犬
「我係一個幾宅嘅宅女。」外表精明幹練，off duty最愛着花綠綠民族衫，跳跳鄭多燕、郊外踩單車、西貢飲咖啡睇狗仔，「我好鍾意狗，但我唔敢養。今日咁啱係我隻狗仔生忌，死咗十二年喇，由小學六年級開始，到我英國讀完書返嚟，送佢離開，養咗16年，就算𠵱家過咗咁耐，我都過唔到嗰關。」特別鍾情柴犬，因為眼細細似笑，樣子更似足老公！
更多精采時尚內容，盡在 http://add.appledaily.com 。