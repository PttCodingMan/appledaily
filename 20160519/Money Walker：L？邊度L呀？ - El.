權威人士話內地經濟係「L型」，此二字自此成為財經潮語。「L型」係形容經濟急跌後長期橫行，權威人士之話意味內地經濟已進入長期橫行，但筆者不才，睇唔出中國經濟符合「L型」定義。首先，中國經濟唔係突然急速下滑，而係多年來慢慢放緩，與「L型」首部份有所不同。第二，內地GDP增長仍處於放緩，亦與「L型」次部份——即增長長期平緩且停滯不前有別。中央近半年力推寬鬆政策，但多餘流動性通通谷晒去炒商品期貨、內房同企業債，實體經濟未能持續好轉。不過單憑短短半年情況，就斷言經濟行「L型」，亦拎唔出一個呈「L型」走勢嘅指標去證明有關講法，呢啲經濟觀點真係得啖笑。姑勿論中央唱淡經濟背後目的如何，亦撇開內地中長期行乜型態不談，筆者同意內地經濟首季好轉只係曇花一現。作為中國經濟領先指標嘅LME 3個月期銅，技術上正營造雙頂，預示銅價將見頂回落。這意味內地銅需求麻麻，亦說明內地次季經濟好極有限。El. http://www.facebook.com/moneywalkerhk 本欄逢周四刊出