一帶一路「使者」張德江來訪，香港亦上演「一帶封路」，搞到金管局總裁陳德霖（Norman）都要搭港鐵？Norman噚日已經晨早出席「網絡安全高峯會」做主講嘉賓，下晝5點幾，竟然見到佢單人匹馬喺中環站等港鐵，搭去灣仔站落車，唔知係咪去會展食晚飯呢？佢搞笑咁同華華講，平時都成日搭港鐵，冇乜出奇，話大家「撞我唔到啫」。咁點解撞正噚日放工時間逼港鐵啊？「塞車嘛。」大家都係香港人，明嘅。平時中環站好快有車，噚日等成3分幾鐘都未有車，Norman不時捽電話做低頭族。入到車廂，有啲中年人都認得佢，眼甘甘望實，心裏可能哼住「地下鐵碰着他……」