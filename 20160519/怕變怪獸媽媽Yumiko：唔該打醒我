鄭希怡（Yumiko）的囡囡梁浸浸（乳名）萌爆得到網民大愛，人母角色顛覆了她的人生，大前日她在旺角接受本報專訪說：「以前唔想要小朋友，都係唔想負呢個責任，我對自己健康唔會好注重，但小朋友有乜唔舒服，我會好緊張。」梁浸浸出世時心臟有5mm的窿，被轉送東區醫院ICU，當時Yumiko仍在港安醫院：「醫生話我由床頭行直線到門口就畀出院，其實真係好痛，我要扮到冇事。」
望愛女享受人生
為母則強的Yumiko說：「當時佢好細好弱，全身都插管，我覺得佢好可憐！我有諗係咪關我事？係咪我以前冇食多啲嘢，令到佢冇咁健康？我會怪自己，同自己講要照顧佢快高長大，以前我唔煮嘢食㗎，𠵱家會睇書諗新菜式煮畀個女食。」Yumiko會成為怪獸家長嗎？她笑說：「我同朋友講，如果feel到我變怪獸媽媽，唔該你打醒我，我唔會畀壓力下一代，自己都唔係喺名校，其實佢唔需要學好多嘢，佢又冇返playgroup、又冇學flash cards，佢乜嘢都唔識㗎，但我畀佢見好多親戚朋友，佢唔怕陌生，我覺得識得同人相處，畀佢識好多顏色、英文字重要啲囉。」現代家長注重起跑線，Yumiko卻說：「唔需要，佢輸得啦！希望佢做一個對社會有貢獻嘅人，享受自己人生。」撰文：余燕儀髮型：SingTam化妝：Circle Cheung場地：Highfly studio