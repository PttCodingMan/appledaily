指數股忽上忽落，睇錯邊隨時左一巴右一巴，感覺十分難受。細價股「靜蠅蠅」，側聞唔少莊家都收晒手，等街外人撕片後再收拾殘局。幸好香港還有一片樂土，講緊嘅係新股市場。無他，一個只炒供求嘅遊戲，只要計好數，用有限風險博可觀回報，總好過喺二手市場打冇把握嘅仗。以新鮮滾熱辣上市嘅HSSP（3626）為例，總股本1.84億股，以上限價1.36元計，市值只得2.5億銀，未及一半殼價，夠晒值博率，喪炒是常識吧，結果公開發售超購2,181倍，為史上第三高，頭搥飛1,275張，佔有效申請數目5.8%。簡單計計數，頭搥飛即認購460萬股，以九成孖展、1.5厘息計，利息成本兩千零蚊，雖然最後分得三手咁大把，但因為升幅夠勁，依然有幾千蚊落袋。「大嗱嗱拎幾十萬博幾千蚊，仲要lock咁多日，好唔化算箒！」如果大牛市，玩新股係會錯失好多大茶飯，但碰着呢輪跌市，如果冇抽新股落場炒，同樣可以輸得好甘，一句到尾，炒股從來都要靠運氣幫助，黑仔定叻仔，其實只係一線之差。唐牛 http://www.facebook.com/tongcow88 本欄逢周二、四刊出