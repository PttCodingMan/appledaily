【圓方】已為人妻嘅前港姐冠軍曹敏莉（Mandy），同金融才俊老公張家傑結婚6年，先後生咗一女一仔湊個「好」字，Mandy曾經公開講過夫妻相處之道話：「愛情真係講緣分，我同老公有時感情好好，有時又好想打佢。」
其實兩公婆相處，咪就係床頭打交床尾和咁簡單囉！噚日下晝4點，記者就見Mandy同老公喺圓方超市行孖咇。兩公婆當日同樣着住運動衫褲，全程拖實鬼咁甜蜜，見佢哋買罐奶粉都有商有量，就知呢排係佢哋嘅「蜜月期」啦！不過記者見Mandy邊行邊放蚊，好似瞓未醒咁樣，睇嚟闊太生活都好愜意喎！採訪、攝影：王梓嫚