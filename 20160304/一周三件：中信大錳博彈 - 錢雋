金銅鐵鋼呢轉全部辣起，場內中信大錳（1091）啱啱創咗上市新低無耐，等炒落後跟彈。中信大錳係全國最大嘅錳生產商，而錳係生產鋼材嘅主要原料。呢期見商品資源大挾，包括中信大錳有涉及到嘅硅錳，由上年10月尾近3,000蚊人仔，4個月累升咗70%，到家陣超過5,000蚊人仔。又內地啱啱公佈，2月鋼鐵PMI係49，比上月升2.3個百分點，而新定單指數上番50樓上。睇到係，連埋硅錳在內，一樣挾到飛起，而錳嘅下家鋼材瓣數，就有少少回暖。實體商品價一支箭，場內相關嘅，好似江西銅（358），由2月低位到家陣升咗近30%；鞍鋼（347）升36%，招金（1818）更加翻過半番。中信大錳又點？單計由上年中1.69元高位，到上個月12號上市新低0.32元，都累跌咗81%，集團現價0.42元仲係超殘價，商品股齊齊挾，中信大錳已經有向上彈一轉嘅短線理由。
系出名門實力勁
又老老實實，鋼材瓣數無運行，隻隻蝕到標血，講業績，無嘢好講。但咁睇，中信大錳母系係超級大孖沙中信集團，系出名門，講實力，夠晒硬淨。而中信大錳質到落呢啲水位，得番0.5倍PB，比起2010年上市以嚟嘅平均0.84倍PB，平咗40%。中信大錳對上一級嘅中信資源（1205），家陣係講緊1.5倍PB，中信大錳又比同系資源股，平咗大截。博中信大錳彈彈，上番上年尾橫行頂0.54元咁計，現價升近30%，仲係得0.64倍PB，未有耐上到平均值。錢雋細價股專家本欄逢周一、三、五刊出