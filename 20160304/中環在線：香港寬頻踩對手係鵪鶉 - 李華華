香港寬頻（1310）噚日開「全體人才大會」，宣佈聯同TVB（電視廣播，511）推寬頻連OTT「myTV SUPER」服務。唔知係咪啱啱收購完新世界電訊，行政總裁楊主光（William）意氣風發，勁踩現有兩間收費電視「C仔」及「N仔」係鵪鶉仔，最多得3至4年命，仲話自己公司係麻鷹，話鵪鶉會比麻鷹食咗，「早日送佢哋上路」咁喎。認真大口氣。
William更豪言日後兩間公司客戶、收入，以至員工都可能俾香港寬頻食埋，目標喺未來18個月將myTV SUPER推至40萬家庭，喺TVB下年台慶前交到數。佢又踩有線（1097）同和電（215），話有線得17.1萬寬頻同戶，和記更加冇數，兩間公司加埋都唔夠自己一半。William同員工講，嚟緊兩年加到100萬戶，每年目標10萬，若達標前線員工會有100萬獎金，全體員工仲多一日假。