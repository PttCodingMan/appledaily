【本報訊】內地接連減息降準，本港銀行平息優勢減退，中資企業回歸大陸借錢，本港貸款需求放緩，企業銀行家呻難做，優質藍籌企業成兵家必爭之地，銀行減價搶客，導致藍籌貸息今年平均已減最多0.15厘；中小企在信貸風險趨升下被「加價」最少0.25厘，漸現兩極化趨勢。記者：周家誠
港銀貸款增長過去靠中資企業跨境貸款帶動，惟中國人民銀行近月多番減息及降存款準備金率，使內地融資成本遠較香港便宜，加上人民幣貶值，離岸外幣債需求驟減，企業轉向內銀借款，令本地銀行貸款增長拾級而下。
星展：重返「揼石仔」年代
星展銀行（香港）董事總經理張建生昨坦言，本港銀行業務已經重返「揼石仔」年代，「好多opportunistic（投機性）業務減少，例如以前離岸人幣息率低，在岸息率較高，本身已經有內地貸款需求湧入嚟」。內地貸款需求減少，銀行如今遂主力於本地市場競爭「搵食」，「以前話個餅越做越大，家陣個餅細咗，大家喺同一塊餅到搵食，利息會平咗」。現時藍籌企業的利率差價（loan spread）有所收窄，按年減0.1厘至0.15厘，至港銀同業拆息（H）加0.8厘至1厘水平。另外，以往藍籌企業貸款20餘億元，銀行均會採用銀團貸款形式出借，惟現時貸款需求不足，一間銀行已足夠包辦。張建生坦言，上半年港銀貸款增長將會放緩，形容能保持增長已相當不錯。歐資大型企業銀行主管表示，內地企業客回歸中國融資，本地中資銀行資金相當充裕，遂搶優質藍籌客生意，利息因而降低，「好嘅客利率會平少少，但唔敢講係藍籌企業就減，唔係一刀切，要睇個別企業個情況，唔通大宗商品仲借畀你咩」。他坦言，今年企業銀行借貸要相當小心，「有需求都要逐樣睇，今年唔簡單，比較難做，要穩打穩紮」。
銀行向中小企加息避險
本地藍籌享低融資成本，但由於本港經濟漸見不景氣，企業銀行避險意識增強。企業銀行主管均認為，今年本港中小企業貸款利息最少增25點子，以反映信貸風險向上，故此大型企業及中小企融資成本漸見兩極化。富邦銀行（香港）資產負債管理及交易部主管張宇翹指，內地融資成本趨跌，中資企業回歸內地借貸，使1月中國新增貸款刷歷史新高；另環球經濟轉弱，貸款需求降，使本港貸款增長疲弱。