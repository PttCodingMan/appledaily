官恩娜（Ella）去年10月誕下兒子Gabriel（bébé G）後，一直堅持以母乳餵哺，雖然餵母乳對她來說，如同火星任務，但她至今仍然未有放棄，再加上香港近年積極提倡餵哺母乳，Ella深信母乳是最好的。Ella昨日在網上分享最近一次在得到酒店職員批准的情況下，在香港某五星級酒店女更衣室餵母乳的時候，遇到一名中年女人無理侮辱的難忘經歷，她寫道：「喺我所在嘅兩層樓都搵唔到育嬰室，而且問准更衣室職員餵母乳，俾一個中年女人侮辱！其實我已經故意坐埋一邊唔好阻住人……佢走過嚟故意喺bébé G嘅頭殼頂上面，同我塊面側邊大聲敲打電話，同大聲閙有人喺度餵人奶！再超級大聲喺bébé G頭殼頂打電話畀酒店各部門投訴，問人哋知唔知女更衣室發生緊乜嘢事！bébé G都俾佢嚇到喊咗出嚟……寶寶飲媽媽嘅母乳係最天然不過嘅事！我覺得無論如何都唔應該咁樣對一個五個月嘅嬰兒！」
為媽媽爭取
Ella接受本報查詢，她以WhatsApp回覆：「因為當時對方好似好緊張咁，而且自己都同BB一齊，同埋佢講嘢嗰時好近自己同BB，又好大聲，所以自己嗰下真係嚇到呆咗，我怕嚇親BB，所以冇正面同佢理論。佢打完電話投訴完之後走咗，跟住冇幾耐，有酒店職員走入嚟，同我講唔好意思。」Ella續說：「自己冇諗過𠵱家仲有人對餵人奶有偏見，希望可以為所有餵人奶嘅媽媽爭取吓。另外有時去到一啲商場或酒店，好多時佢哋嘅育嬰室都冇設施畀媽媽餵人奶，要抱住一個20磅嘅BB一邊餵人奶，一邊企喺度係一件好困難嘅事。」採訪：皓騫