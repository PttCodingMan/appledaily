國美（493）同級對手蘇寧（深：002024），今年預測260倍PE，若以大行的蘇寧目標價對應PE，係超過400倍。國美今年得10倍預測PE，講緊要升40倍，先追到蘇寧PE水位，國美超級殘！
將成零售巨無霸
國美通過收購大股東黃光裕其他零售網分部，除咗好似之前講，集團零售店會上到至少1,803家之外，喺物流倉儲方面，亦會擴大到21個區域配送、407個城市配送中心，覆蓋內地600個城市。睇到亦諗到，喺收購後，國美唔單只會成為實體零售超級巨無霸；家陣全天候線上線下消費時代，國美亦有超強物流能力，成組供應鏈，上而下好值租。但國美現價1.12元，仲喺近八年底附近，場內專業預估今年0.89倍PB；就算計晒所有因上邊收購而引發嘅攤薄，國美仍然得1倍PB。又場內專業評估，國美今年EPS 0.104港元，得10.7倍PE，集團最近五年平均19.5倍PE，今年預測PE，平咗近半！國美對手蘇寧，家陣934億港元市值，係國美190億元市值近5倍，今年預測266倍PE。綜合10間大行報告，蘇寧平均目標價18.73元人仔，即係蘇寧現價要升75%，到時，蘇寧對應今年預測PE，係講緊465倍！根據港交所（388）中央結算紀錄，北水最新揸國美13億股，佔國美7.7%，係處喺滬港開通以嚟高水平，北水識貨，一路加倉！就當國美同樣升75%到兩蚊水位，今年預測19倍PE，啱先追番本身五年平均值，但係有耐都未上到蘇寧PE水位。錢雋細價股專家本欄逢周一、三、五刊出