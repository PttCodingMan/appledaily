我係廣告界一個小薯，喺呢行撈咗咁多年，我諗《香港01》，係繼不死亞視之後，media界嘅一個奇蹟！上帝創造天地都要7日，但一份周報，竟然可以喺創刊號上架未滿一周，就創造兩個世界級「關公」災難！昨日起身碌facebook，見到《香港01》出post，講「毛記台慶」冠名費幾銀，真係當堂嚇一跳，然後我真係忽然小志上身，大喝一句：「出嚟啦！『關公』！」你可能會話，早前好多傳媒都報道咗呢單新聞啦！冇錯，但冇一間好似《香港01》咁冇品，竟然將毛記成份用去sell客嘅proposal，原汁原味掟上網登晒出嚟！人哋宣傳都未出，佢竟然將成個show個名搶先公開，連點sell客，都要俾你加多兩句嘴！老老實實，要拎份proposal，其實唔難，但大佬呀，你知唔知自己乜嘢身份？你係對家呀！拎對家商業機密大事宣揚，知唔知咩叫職業道德？除非你夠膽同我講，毛記個show名，對公眾知情權事關重大，大到會令「社會撕裂，大家都輸」，所以唔報唔得。冇錯，網媒競爭激烈，唔係你死就我亡。要上位，的確要有橋盡度，行頭變得快，要生存，幾時都係「是時候改變了」；但做人、做事操守呢樣基本原則，你一變，就係冇格！過咗條線，就係衰格。
求上位都要有操守
2006年有單新聞，話說可口可樂有個員工，偷咗公司文件加埋可樂未推出嘅飲品sample，然後寄信畀死敵百事，話有可口可樂機密資料可賣。不過，作為長期死敵嘅百事，唔單止冇落搭，反而通知可樂捉鬼，最後可樂聯同FBI成功揪出內鬼。知唔知事後百事點講？佢話，「Competition can sometimes be fierce,but also must be fair and legal」，呢啲叫乜嘢？叫君子！創刊號，印漏廣告logo（而我不知道有乜嘢可能會發生呢個錯），然後回書，已經奇情過將特首「I can fly one day」視為「Gag」；但更奇情的是，《香港01》老總就呢件事向員工發信，當然有提過咁係對客戶負責任嘅行為，fine，冇問題，但其中兩點係咁：「一個在目前非黃即藍的情緒化局面之下，01非蘋果、非大公/文匯的定位是兩面不討好，會招來各方帽子橫飛的攻擊，是意料中事，特別是今天的網絡文化」。「這張相應該是自己同事拍的，因為我認得是公司的枱」。我唔知我啲客點睇呢個media，但如果我係Cartier，一定開心到飛起，一個廣告，兩個版本，無限exposure！經一事，蔡一智，如果我有生之年，俾我遇到咁嘅離奇事，我會同平台講，「廣告印錯，大家都輸，是時候回書了」。千頌C http://fb.com/winbigwok 本欄逢周三刊出