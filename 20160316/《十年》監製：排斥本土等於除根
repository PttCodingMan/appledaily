談本土思潮，自治派、城邦派、港獨派、革新派，各有論述，近年不僅泛民也主張本土，就連建制派及財爺，亦爭取本土話語權。何謂本土，誰說了算？角逐今屆金像獎最佳電影的港產獨立電影《十年》，5條獨立短片大談本土、港獨、赤化、以普滅粵，創下獨立電影罕見票房佳績。其中1條短片〈本地蛋〉中，廖啟智一句「千祈唔好慣」如當頭捧喝，這金句原來是出自年輕導演兼監製伍嘉良的手筆，「香港人呢十幾年面對嗰種嘅荒謬，真係日新月異，嗰種荒謬程度真係好創新科技，挑戰緊香港人個耐性係邊，願唔願意妥協」；十年後的對白，警醒當下的香港人，一切為時未晚。記者：李鈺廷 《十年》5名年輕導演不問賺蝕，不用商業計算，純粹建構5組十年後的故事，向觀眾提問，「我哋問緊嘅問題，原來觀眾自己都問緊；原來我哋擔心嘅嘢，香港人都係擔心緊；原來我哋想點樣搵出路，原來香港人都係搵緊出路；大家都知道，個將來大家有份」，有誰共鳴？票房、入座率可見一斑，「裡面蘊含著香港人嗰種共鳴感、嗰種力量，我覺得好巨大」。近年本土思潮掘起，執導短片亦以「本地蛋」為題的伍嘉良認為，打壓越大，反作用力越大，「咁自然不過嘅事，都要被label（標籤）、被排斥，個原因又係唔講邏輯嘅，咪激發到好多香港人希望爭取同守護番嗰種本土」，直言政府不應打壓和排斥本土意識，更要努力保存和強化，「如果一個地方冇咗佢一路以嚟流傳嘅精神、文化價值，佢就冇咗一個根，冇咗歷史，冇咗文化嘅蘊釀；畀好多外來嘅、差劣嘅、唔同嘅價值文化不斷溝淡、衝擊」。他指政府不應假以土地不足為由，輕視本地農業發展；電影業界亦不應只歸咎網上侵權令票房下滑，而是多製作符合港人口味的影片，重新吸引觀眾入場。一部由年輕人執導的《十年》，5名導演無心插柳，卻造就本港獨立電影奇蹟，伍嘉良亦承認，本土電影威力不容小覷，「《十年》觀眾個對象就剩係香港人，即係本土、關心香港人嘅人為一個對象，有呢個成績，我哋覺得有一種好大嘅共鳴感；觀眾去睇，並唔係純粹一種消費、輕鬆、娛樂，而係佢好想睇吓一個對香港將來嘅想象會係點樣呢？」
智叔金句由來
上世紀八十年代，香港經濟騰飛；九十年代的移民潮，上流機會處處；港人一直搵錢至上，直至前年，一場由年輕人發起的雨傘運動，一眾已上位的中年人紛紛政治覺醒，走上街頭，走進社運，走入議會，希望填補過去數十年的政治缺失，為下一代抗爭，未時已晚嗎？伍嘉良執導的短片〈本地蛋〉中，飾演本地蛋商的廖啟智一句「千祈唔好慣」，成為電影金句；共鳴背後，執筆的伍嘉良亦希望此對白能敲響警號，希望當下成年人反省。「我寫嘅時候，想像吓佢（智叔角色）嘅處境，佢眼前嘅小朋友，佢自己嘅下一代搞成咁，佢社區入面年輕嘅朋友又搞成咁，我會唔會有一種反省呢？係咪應該有一種悔咎呢？如果一個有良知、願意對自己負責的人，我覺得要問呢個問題：究竟過去、現在，甚至乎將來嘅決定，有冇對得著下一代呢？有冇諗過我們選擇咗習慣，可能自己個代唔會直接受到影響，可能係下一個十年，可能係大家個小朋友，會面對一個好沉重嘅代價呢？」
「佩服」梁美芬
伍嘉良口中的「搞成咁」，就是連下一代都變成「小紅衛兵」，本土、本地等詞也動輒成禁語的十年後預像，卻遭經民聯立法會議員梁美芬批評為劇情過時，認為應起用「城管」而非「紅衛兵」。伍嘉良笑言「佩服」梁美芬的膽識，「我覺得佢個評價幾得意，咁係咪代表城管係一種進步呢？咁係咪佢話緊而家嘅城管，就係以前嘅紅衛兵呢？佢係咪描述緊偉大嘅毛主席嘅思想係out（過時）呢？佢都幾好嘢喎」。回看今天，香港雖沒有小紅衛兵，本土一詞亦非禁語，但也有青少年軍、國民小先鋒，「去殖」之聲絕非只聞樓梯響，電車、郵筒、校徽，仿佛有英皇冠、有殖民色彩就是禁忌，「香港人呢十幾年面對嗰種嘅荒謬，真係日新月異，嗰種荒謬程度真係好創新科技，挑戰緊香港人個耐性係邊，願唔願意妥協」。這位年輕導演筆下的「千祈唔好慣」，除了反思，也是寄語，「有好多違背良知嘅事情，是非黑白顛倒，你係明知道嘅，你係分辦到嘅，但你選擇咗妥協嘅，呢一種咪係唔好嘅習慣」。
被荒謬捧紅
普教中、青少年軍、李波失蹤、學生血的控訴；過去一年，有人說現實比電影更荒謬，甚至有人戲言不用看《十年》，劇情已活脫脫呈現眼前，但不少人仍堅持入場，一睹光影下的十年後是何等荒誕。在香港，荒謬捧紅了《毛記》，也捧紅了《十年》；在外媒爭相報道表揚之際，還得吃一棍內地黨媒以「思想病毒」狠批，但「病毒」荒謬得落畫後，仍繼續在社區蔓延、感染：教會、議員、大學學生會包場的放映座談會，遍地開花，還殺入香港電影金像獎，登陸本港和海外電影節，製作團隊當然鼓舞，但一切都是意料之外，原來他們盤算過最壞情況，「甚至乎冇人睇嘅話，咁就包場邀請人睇」。「開頭有得去電影節已經係一個bonus（獎勵）嚟！」伍嘉良坦言，當初5條短片剪接完成，根本無計劃在戲院上映，「係完全冇」。一套近乎零卡士、零宣傳的獨立電影，若能登上電影節已是佳績，最終《十年》公映近2個月，場次不多，票房突破600萬元；整體入座率高達七、八成，單計日間入滿率亦過半，個別場次更爆滿，伍嘉良說，以香港獨立電影界及上映規模計，此等入座率和票房實屬罕見，「無論係院方、電影影迷或者影評人，佢哋都講番佢哋觀察到嘅數字，係有啲瘋狂」。惟熱潮過後，伍嘉良更希望做好地區巡迴放映座談會，與市民深入交流。《十年》由5個短篇電影組成，有觸及敏感話題「港獨」的〈自焚者〉、賣雞蛋無路避走寶島的〈本地蛋〉，還有標誌廣東話沒落的〈方言〉等。 【早前報道】《十年》全線落畫監製：會再傾戲院上映 考慮出碟 http://bit.ly/1LsdJVN  《十年》熱潮學界延續兩大學1,700張門票早售罄 http://bit.ly/1ouvMFB 