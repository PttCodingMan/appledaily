新一期居屋申請昨晚截止，暫收逾4萬份申請，較上一期居屋申請少近七成。連特首梁振英都話，樓市回軟，少咗人需要居屋上車。綠表申請更加唔夠數，較上次新居屋大減96%，公屋居民心諗：「我抽都費事！」本身有公屋住，樓價下行，以樓換樓，風險雙倍。首先，你無咗平租公屋的福利，其次，一買新居屋就供貴樓，當你等咗4年終於有得入住，用7,000蚊未補地價呎價供居屋，隔籬私樓呎價已經唔使9,000蚊，仲有會所配套、買賣自由……咁點解要用公屋換咁大風險嘅遠期樓花呢？簡直係雙輸！至於白表申請者當中，當然有真心想買居屋的市民，但好明顯大部份申請係「游離票」！樓價今年起累跌約10%，個別屋苑更跌20%，距離今年7月揀樓，尚有4個月，恒指4個月後升定跌？大家都睇唔透，入個票求安心。計數就睇得透，居屋以去年9月樓價高峯定價，去年9月至今年1月，樓價已下跌9%，尚未計及近月跌幅，若再少少地計算，未計政府確認樓價下行鬆手，據上述跌速，樓價每月再跌2%，到今年7月，居屋申請人唔小心，一心動揀咗樓，即坐艇，至少蝕兩成。Melody本欄逢周三刊出