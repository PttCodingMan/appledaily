經歷過分手的人都知，個心真係會痛，失戀主角固然慘，不過身邊人其實都不好過，望住你喊又唔係，想安慰你又唔知講乜好。美國女性健康雜誌《Women's Health》訪問了幾位著名兩性關係專家，歸納出七句會令剛分手的人越聽越傷心的說話，你又講過幾多句？1.「其實你都預咗㗎啦！」失戀已經夠傷心，再說這句話只會令他怪責自己，傷多幾錢重，此時應該分散他的注意，如與他出去走走、帶他食好西。2.「我明呀！」可能你都經歷過這種痛，但始終人人經歷不同，如果在這時候跟他說你明白他，只會令他覺得被敷衍，所以你只需讓他知道你會一直在旁陪着他聽他呻。3.「你會遇到個更好㗎！」他當然會遇到個更好的，但現在並不是展望未來的時候，作為好朋友，在這個敏感時候不要給太多意見，應該聆聽他，最好重複他的說話，顯示你有用心聽。4.「佢正衰人！」剛分手，他很大機會仍深愛着前度，此時說他前度的不是，會令他覺得不被理解和支持，加上如果他們復合，你大罵他前度的東西，更可能會影響你們之前的友誼。5.「上Tinder啦！」人在脆弱傷心時最易做錯決定，此時上交友app識朋友，可能可以轉移視線甚或找到臨時水泡，但這樣會耽誤自己和別人的時間，其實失戀後應該好好沉澱，別着急開展新戀情。6.「你唔好再諗啦，move on啦！」這些通常都是說易行難，鬼唔知要忘記過去向前行咩，但這時其實應該要學會擁抱傷心，從中成長，所以想喊就喊，所謂否極泰來，跌到谷低就可以反彈。7.「我哋出去飲嘢啦！」不少人都以為帶朋友去飲酒，放縱一下，可以令他一時忘掉悲傷，但其實酒精反而會令他更傷心絕望，所以最好的應該陪他去做其他較健康活動，如睇戲、做運動。記者：陳倢