新一浪的電影新浪潮，已蓄勢待發。一班新晉導演作品陸續登場，下一輪矚目的會是由現年27歲陳志發導演的作品《點五步》，以棒球為題材，講屋邨仔故事，找來廖啟智助陣。同期陳志發為ViuTV拍攝劇集《三一如三》，合作的有盧海鵬、溫碧霞，一帆風順的事業，儼如一套勵志韓劇。在畫出彩虹背後，是陳志發跟拍拖4年的女友分手，而分手，總要在開拍後，理由簡單直接只是「想分開」。拍戲不夠錢埋尾，求人開工的辛酸，又唔通要話埋你知？撰文：何永寧暫定暑假上映
近日上映的電影《十年》、《樹大招風》等，題材或本土、或偏鋒不一而足，共通處是由一班年輕新導演操刀，甚有當年徐克、許鞍華等帶起新浪潮電影導演的風格。現年27歲的陳志發贏得政府商務及經濟發展局的「首部劇情電影計劃」，完成首部作品《點五步》，電影借80年代一場不為人知的港、日棒球賽，講一群屋邨仔的故事，勵志得來熱血，雖然棒球運動冷門，但在試映會及香港國際電影節放映時場場爆滿。早前導演陳志發在太古城一場試映會舉行前接受訪問，留有一頭長髮造型，跟日本專畫棒球漫畫的作家安達充有幾分相似。陳志發被問到跟魏德聖監製早前上映的台灣電影《KANO》在題材上不謀而合，他解釋《點》片早在2012年就獲資助，在看報紙才知道有《KANO》這部片，他說：「本身係屋邨仔出身，好想拍一個屋邨仔遺憾嘅故事，做資料搜集時睇到一段新聞，講起沙田沙燕橋，原來有一段港日棒球賽嘅古仔，嘩，仲要嗰時沙田區政務專員係曾蔭權。」
女友難忍嗌分手
陳志發在浸會大學主修電影，獲大學教授推薦參賽，贏到200萬元政府全資的投資，還找來導演陳慶嘉及資深攝影師柯星沛擔任監製，便開始了創作的不歸路：「創作係孤單，同埋寫實人物好容易干擾到創作，好多之前自己想好嘅嘢要丟，真係剩番低嘅唔多。其實做資料搜集時，大量接收資訊都分唔到好同唔好，都係要多得監製引導，我先知邊啲有用邊啲冇。」經歷大半年的自我放逐式寫稿，電影卒之開拍，就在開拍第2日拍了拖4年的女友提出分手：「冇乜理由，只係用WhatsApp同我講『想分開』。其實都feel到同估到點解，創作嗰大半年成個人封閉咗，好多嘢都唔理。其實女朋友有反映過，知佢頂唔順，但我個人沉迷咗就乜都唔想理。」戲還是要拍，陳志發還辭工專心拍好作品，不過200萬元要應付40組戲，當中有10多組動作場面，他說：「好多崗位都係靠一個舊人帶一班學生，好多人唔止under paid，仲有啲係no paid，自己都仲要貼錢，有段時間頂唔住都諗住放棄。」萬水千山電影在多場試片會爆滿情況下兼獲口碑，因為電影是政府全數投資，發行權要公開招標決定，他說電影面世那一刻有恍如隔世的感覺。
獲邀拍ViuTV劇集
陳志發半途出家讀電影，他之前曾在無綫工作，近日獲ViuTV邀請拍攝劇集《三一如三》，合作的演員有盧海鵬跟溫碧霞，他說：「古仔係改編作家南方舞廳嘅古仔，𠵱家ViuTV播緊套《瑪嘉烈與大衛》都係佢嘅作品，講當舖發生嘅古仔。都好多謝ViuTV咁信得過我，話晒之前喺大台都只係拍宣傳片同剪MV，拍完《點五步》冇耐就搵我。」他覺得幫ViuTV「打工」的好處是對方敢去試，他笑說：「我都敢搵就知佢哋肯試新嘢同大膽，呢間電視台自由度好高，自己亦放膽去試：「呢部係我首部執導電視劇，希望可以拍貼地啲，等觀眾有共鳴。」
真人真事：80年代沙燕棒球隊
《點五步》獲政府資助拍攝，故事改篇自80年代本港首支華人少年棒球隊——沙燕隊（圖）的故事。故事講述1984當年，香港前途變天，同時沙田有隊少年棒球隊也經歷大變。在沙角邨長大的阿龍（林耀聲飾）跟細威（胡子彤飾）一個淆底，一個勇武，為邨中難兄難弟，也是band 5的中學同窗，完美演繹失敗者的命運。因為盧校長（廖啟智飾）的出現，令一切改寫。盧校長為改變壞學生，他決意成立沙燕棒球隊，招攬阿龍細威入隊，時而激將、時而地獄式訓練及參加國際賽作為誘因，令這班容易放棄的學生堅持下去。最後完成不可能的任務，沙田的沙燕橋亦以球隊而命名。