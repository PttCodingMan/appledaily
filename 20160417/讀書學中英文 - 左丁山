曾鈺成在am730（四月十一日）專欄「教英文」，講「時飛似箭」Time flies like an arrow. Fruit flies like a banana，第一句譯做中文係「光陰似箭」或如曾鈺成別有所指嘅「時飛似箭」，第二句fruit flies不是「果飛似香蕉」，而是「果蠅愛香蕉」，此是英文雙關語（pun）之活學活用。Time flies（時間飛逝），是一般意思，但曾鈺成解釋，也可以解為「計時」，即是給蒼蠅計時，於是曾先生臨尾抽水，一拳打出，文膽結尾的punch line幾攞命，就係Time lies. See Why.小道傳說，習大大傳令民建聯工聯會等嫡系建制派，無論like唔like，都要支持CY，故此CY放心炒曾德成，陳婉嫻抵唔住頸話CY「剛愎自用」，咪俾大佬鄭耀棠叫退休囉，不姓黨的人，邊度有地方企吖，南方都市報一位編輯申請退休，退休理由只有幾隻字，就係「我不姓黨」，曾鈺成寫專欄教英文咁幽默，好似還未改姓噃。左丁山讀完曾鈺成專欄，傳俾一位中學英文老師，叫佢用嚟教學生，老師N話學生不時須要讀吓一啲課本外文字，輕輕鬆鬆學英文，更容易入腦。左丁山讀中學時限於家庭及學校條件，只識死背生字文法，幸好不知何故，學校竟然有中三英詩一科，班主任教得有心機，讓一班學生茅塞頓開，左丁山也開始知道有莎士比亞、拜倫、葉慈、佛洛斯特等名字，對學習英文增加興趣，中六時更買入一些美國20世紀散文選來閱讀。最近中文大學出版社出版一本夏濟安翻譯「美國經典散文」，中英對照，對學子功德無量。劉紹銘教授稱之為「琴瑟相諧的翻譯」，是我們學生學習中文英文的上佳參考書，夏先生在1958年選編此書，內選載富蘭克林、傑佛遜、歐文、愛默森、霍桑、梭羅等等大家的文字，夏先生翻譯，足為範本，左丁山飛快翻書一次，覺得對中學生而言，水平或嫌過高，但大學文學院學生絕對應該人手一本，尤其是翻譯系的學生，這些年來，中大出版社出版了一些中英對照的書籍，頗獲好評。打吡賽馬日，左丁山坐在張永霖旁邊，他說起到中大聽白先勇講崑曲，為之眉飛色舞，然後極力推薦中大出版社一啲中英對照書籍。張永霖係港大人，講嘅書居然中大人左丁山都唔知，真係慚愧。