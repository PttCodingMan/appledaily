被封「高登女神」的39歲人妻謝安琪（Kay），前晚在紅館舉行個唱，宣佈暫別樂壇，更坦言會努力造人說：「如果生到小朋友我會好開心。」作為暫別前最後一擊，Kay前晚瞓身演出，谷胸擘髀趷籮自摸，極盡視聽之娛，她的囝囝張瞻更首踏紅館力撐媽咪，母子台上鬥chok跳街舞，為個唱掀高潮，Kay更破禁唱《雞蛋與羔羊》勉勵港人。
已有四年沒在紅館開個唱的人妻謝安琪，前晚再次踏足紅館舉行一連兩晚的「拾回謝安琪數愛世界巡迴演唱會香港站」，老公張繼聰前晚和昨晚都有現身撐場。舞台以行李篋作佈置，似是寓意她要收拾行裝暫別樂壇，在人生路重新出發。前晚Kay在獻唱一曲《奮鬥》前在台上說：「之前我都做過煇哥顧嘉煇嘅演唱會，希望唱以下呢首歌（《奮鬥》）畀大家聽，因為我將邁向人生另一個階段，想鼓勵吓自己，開始另一個十年。」之後Kay開始講她的另一個十年大計：「完成咗呢個演唱會之後，我會休息一段時間，好多謝大家畀到我人生呢個咁珍貴嘅十年，由三十歲到𠵱家。過去十年，我認識到可以同自己分享心事嘅樂迷。」作為暫別前最後一擊，Kay前晚在舞台上大解放，先後以旗袍、燈裙、公主look、天使look和低胸晚裝等九個造型出現的Kay，以一身「神奇女俠」look最為吸睛，她谷胸跳辣舞玩自摸擘髀，邊唱邊跳，雙眼狂放電，甚至在台上「倒奶」，令觀眾看得目瞪口呆。Kay除邀得麥浚龍、吳業坤和林海峰擔任個唱嘉賓外，還有一位份量十足的小嘉賓—她與老公張繼聰的8歲囝囝張瞻。張瞻前晚力撐媽咪，首度踏足紅館，跟Kay鬥跳街舞。儘管Kay台上趷籮努力喪跳，但張瞻跟其他小朋友又打觔斗又倒立擺chok爆甫士，風頭完全蓋過Kay，引得台下歡呼聲不絕。
張繼聰冇經濟壓力
演唱會上，Kay先後獻唱《獨家村》、《羅生門》、《囍帖街》及《山林道》等歌曲（詳見附表），並破禁演唱《雞蛋與羔羊》和《家明》兩首歌送給香港，曾被網民封為「香港樂壇民主女神」的她說：「啱啱呢兩首歌平時都好少唱，所以特別珍惜，多謝大家。」最後演唱會以一曲《跟我走》作為終結。完騷後Kay於後台接受訪問，被問是否個唱後暫別樂壇時，她說：「我覺得係一個階段嘅完成，我之前講嘅休息就真係休息，公開活動我真係唔做㗎啦，可能朋友生日，喺吹蠟燭時唱首生日歌就會，唔會做公開演出。」Kay指今次休息用了年幾時間計劃，是否為趕生BB？她說：「可以嘅，我條線都係40歲之前，係適宜嘅，如果生到小朋友我會好開心，現階段我想家庭行先。」不過說到暫別年期是否一年，Kay則揚言未定，也許一年或年多也說不定。她並指跟公司合約差不多完成，所以工作的事可以暫時放低。問她老公張繼聰未來會有很大經濟壓力？Kay笑說：「生活豐儉由人，生活裏面，錢只係其中一樣嘢。」
爆囝囝自薦上台
說到囝囝張瞻前晚上台表演，Kay解釋是囝囝主動要求，她說：「有日佢問我演出場地係咪好大，我話係，如果上到台係歌手嘅光榮，阿仔即刻話想試吓，我叫囝囝自己安排吓，點知個仔好認真約埋啲朋友同鄰居一齊準備同練習。」另外，Kay近日在無綫劇《殭》的演技被網民批評，對此她說：「好多謝觀眾，其實有多選擇，但係佢哋都選擇睇咗，我都選擇多謝佢哋。」並強調角色造作、懶天真乃是角色設定。採訪：張俊銘攝影：仇志德、陳俊強
演唱會曲目
【1】頭盔【2】勢不兩立【3】篋神【4】開卷快樂【5】17度【6】藝妓回憶錄【7】鍾無艷【8】廣東歌（林海峰合唱）【9】浮雲【10】獨家村【11】潔淨皇后【12】姿色份子【13】香女人【14】臭男人【15】入型入格（Rap：周博賢）【16】借過【17】直角等於三角形【18】雞蛋與羔羊【19】家明【20】我愛茶餐廳【21】最好的時刻【22】耿耿於懷（麥浚龍獨唱）【23】羅生門（麥浚龍合唱）【24】拾回【25】因為愛情（吳業坤合唱）【26】The One And Only【27】囍帖街【28】山林道【29】跟我走