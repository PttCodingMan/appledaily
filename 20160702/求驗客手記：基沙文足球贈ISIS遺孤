法國前鋒基沙文喺歐國盃16強賽事威到盡，下半場包辦兩個入球，幫法國以2:1反勝愛爾蘭晉級；不過，呢位25歲前鋒冇因為做咗英雄就忘晒形，依然記得去做吓好事；佢喺賽後將個比賽用足球，送咗畀一位叫曉高（Hugo Salvaing）嘅小朋友，又同曉高合照，原來後者嘅雙親上月初喺巴黎發生一宗涉及伊斯蘭國（ISIS）恐怖分子嘅謀殺案中不幸遇害。希望曉高得到基沙文嘅鼓勵之後，可以好好振作。