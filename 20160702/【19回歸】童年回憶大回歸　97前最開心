眨下眼，香港已經回歸咗偉大嘅中國19年。呢19年嚟，香港都出現咗好多人同事，好似同「19」呢個字特別有連繫咁。鄧小平曾經講過回歸後嘅香港會維持50年不變，但實情又係咪咁呢……
舊時好，係咪真係好呢？動主播Cathy日前去到銅鑼灣同啲街坊傾吓舊時，仲講咗唔少佢哋嘅童年回憶呀。「嗰陣時錢好矜貴，斗零你都未見過啦。嗰時有句口頭禪『恭喜發財，利是逗來，斗零唔要，一蚊袋落袋」、「細個搭電車好逼」、「雪糕新地以前好大杯，好似4蚊咋喎」。想重拾番呢啲咁珍貴嘅回憶，唔一定要有時光機嘅，依家去銅鑼灣就有啦！
由依家至到7月5日，喺銅鑼灣就可以見到六個由罐頭砌成，充滿童年回憶嘅展品，當中包括豬仔錢罌﹑電飯煲﹑沖涼鴨仔等。呢個展覽由「惜食堂」舉辦，大家仲可以揀出自己最愛，喺網上投票，勝出嗰件作品，更加會代表香港出戰 Canstruction 國際賽。展覽完結後，「惜食堂」仲會將有關罐頭食品配合其他營養食材，製作成飯餐送畀有需要人士。大家一於趁假期嚟個童年回憶大回歸啦！
雖然香港喺回歸呢19年嚟有唔少改變，不過「有衣食，唔浪費」係美德嚟，一定要keep！ 活動詳情全「誠」罐膳心2016（Canstruction）地點：希慎廣場及利舞臺展覽日期：即日至7月5日投票網址： http://www.foodangel.org.hk/canstruction/school.php?sid=56&lang=zh  記者：植詠珊 Cathy攝影：Teddy、Neo剪接／後期：William