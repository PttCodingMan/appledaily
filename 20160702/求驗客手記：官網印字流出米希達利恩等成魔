曼聯新一季搵「寸王」摩連奴做新領隊，大家都估到有翻天覆地嘅人腳變化，除咗「呂布」伊巴謙莫域周四自爆加盟，新兵又點會得呢個老將？曼聯官網一度有得印「阿美尼亞施丹」米希達利恩嘅波衫，睇嚟好快同多蒙特傾掂數，仲傳出用8,250萬鎊（約8.5億港元）收購法國中場保羅普巴，紅魔球迷真係興奮一浪接一浪。今時今日發放消息，唔使等球會公佈嘅，好似34歲嘅伊巴走在潮流尖端，公佈去向都型過人。佢周四喺個人instagram上載紅魔鬼隊徽仲留言：「我下個目的地係曼聯」，示意將免費加盟；以伊巴之前效力祖雲達斯、國際米蘭、巴塞隆拿同巴黎聖日耳門等球隊，都順利拎到聯賽冠軍，如果呢個齋鉢冇打爛，曼聯都應該可以重奪英超冠軍。
簽完伊巴吼實普巴
有好射手都要有好中場派牌，摩連奴唔信桑馬達係人都知，𠵱家一口氣想買入兩個派牌人物；其中收購多蒙特嘅米希達利恩睇嚟好事近，據報呢位值3,000萬鎊嘅27歲中場已經到咗曼市開始搵屋，而曼聯官網仲快人一步，一度有米希達利恩印字嘅藍色作客波衫賣，不過唔見波衫號碼，冇幾耐仲delete埋。另外，放走保羅普巴可能係前領隊費格遜最失敗嘅轉會操作之一，不過唔緊要，寸王可以幫佢補鑊，仲出到8,250萬鎊向祖雲達斯收購；原本普巴加盟皇家馬德里嘅呼聲較高，但佢喺歐國盃表現平平，皇馬教練施丹寧願買平靚正嘅李斯特城中場尼高路簡迪好過，曼聯似乎有望將普巴帶返奧脫福。
摩佬秘訪慳家朗尼

唔好以為摩連奴呢排好得閒，英國傳媒報道，寸王其實喺歐國盃期間秘密到訪過英格蘭大軍集訓營，同曼聯三子朗尼、基斯史摩寧同拉舒福特見面，仲特別同隊長朗尼詳談，希望擺脫之前雲高爾對佢嘅枷鎖咁話。另外，英格蘭16強止步，一眾英兵放吓假先報到，朗尼就同老婆高蓮去西班牙伊比薩島度假；咪睇佢30萬鎊周薪大把錢，都識得應使則使、應慳則慳㗎，據報佢哋使咗12萬租咗隻遊艇「梳乎」一個禮拜，不過只係搭88鎊嘅廉航，真係精明眼。