【前晚　灣仔】亞視前高層盛品儒和老婆蔡一鳳結婚兩年，似乎仍未修心養性，早前被踢爆背妻去偷歡，還要被小三Tasha在網上揞名鬧，聲稱曾經為盛品儒「落仔」！事後盛品儒只承認曾跟對方約會，但堅決否認曾發生肉體關係，還很快已𠱁掂老婆，前晚還在街頭表現咀嘴真人騷，認真肉麻！
賀利嘉兒
前日是利嘉兒的42歲生日，晚上約了多位友人到灣仔食飯慶祝，盛品儒夫婦都是座上客，晚上約7時許，利嘉兒和隱形富豪老公坐逾百萬的日本GTR跑車到場，壽星女着到紅噹噹心情大靚，約15分鐘後，蔡一鳳駕瑪莎拉蒂跑車在外傭陪同下現身，但老公就不在身邊，原來盛品儒一早已經到場。大約10點半，眾人食飽離去，捧着一束花的利嘉兒不停跟朋友話別，蔡一鳳都傾到雞啄唔斷，但盛品儒卻掛住睇雜誌，似乎唔太啱嘴形。
一如情聖
之後眾人陸續離去，盛品儒兩公婆站在街上等車，突然當街當巷捉着老婆塊面，錫完面珠再啜嘴仔上演真人騷，表現得好煙韌，之後見他放開手以為散場，怎知他頴完兩吓頭後，竟翻啅再捉着老婆塊面，今次就是錫頭髮，吻完還要伸兩吓脷，當自己是大情聖般十分得戚，老婆蔡一鳳表現好受落，兩人果然很登對。此外，壽星女利嘉兒前晚在社交網貼收花相，冧爆留言：「嗱嗱嗱，唔好再懶醒屈我老公喇！呢紮花先真係我老公送嘅，呢紮有品味好多！」採訪、攝影：畢紹基、吳耀輝