內地富豪何其多，要講風雅得來又土豪嘅一位，上海著名收藏家劉益謙一定榜上有名。佢噚日現身佳士得春季拍賣公眾預展擔任剪綵嘉賓，雖然全程唔多出聲，但似乎對法國印象派大師莫內兩幅估值億億聲嘅拍品幾有興趣。
《睡蓮池塘》估值2.73億
53歲嘅劉益謙近年活躍於拍賣場，曾經講過喺拍賣場「只買最貴的」。噚日下午佢現身佳士得預展，面對琳瑯滿目嘅拍品，未等剪綵儀式完成，已經自顧自走去欣賞各幅拍品，每幅都望兩眼，睇到兩幅莫內作品，就稍為細心欣賞多一陣，佢全程大約逗留十分鐘就走人。其中一幅《睡蓮池塘》，將於5月中喺美國紐約舉行嘅「印象派及現代藝術拍賣會」拍賣，屬於估值最高嘅拍品，估價2,500萬至3,500萬美元（約1.95億至2.73億港元）。華華追問劉總係咪打算競投呢幅作品，但就被對方撥開，佢亦隨即鬆人，一句話都冇回應。劉益謙於《福布斯》2016年中國富豪榜排名47，財富估計達30億美元。佢曾話，因投資成功而賺到第一桶金。佢最土豪嘅舉動，可能係2014年以2.8億元投得明成化雞缸盃，之後用來飲普洱茶。舊年底又以超過13億元，投得意大利畫家莫迪利亞尼名畫《斜臥的裸女》。嚟緊紐約拍賣會仲有莫內作品《小熱訥維耶》、畢加索的《坐着的男人》等，佢曾自爆碌黑卡買雞缸盃，唔知呢一幕會否重演。李華華mailto:LiWaWa@AppleDaily.com