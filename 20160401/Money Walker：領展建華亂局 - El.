領展（823）呢期頻頻見報，事關佢引入外判商建華集團，而呢間建華唔單止接手管理領展旗下街市咁簡單，仲拒絕同現有租戶續約，兼且引入多間由集團自己經營嘅商鋪，一條龍做晒街市霸主。其實領展又點止外判呢招咁簡單，喺玩外判之前，領展已經將部份手持嘅商場賣畀私人投資者，而呢啲私人投資者買入商場後，當然又係對小商戶加租、甚至拒絕續租。撇開道德同民生問題唔講，領展咁醒目，公司前景係咪一片光明呢？瑞銀就話，領展係該行其中一隻最唔睇好嘅收租股，原因係盈利未來幾年存在下行風險。瑞銀解釋，雖然領展嘅租戶組合較同業強勁，但相信仍會受到本港失業率上升同樓價下跌所影響。該行話過往數據顯示，港人喺食品上嘅開支，同就業市場相關度極高，而領展嘅租戶主要正正係食品相關行業。隨住本港就業職位被削減，尤其是零售同旅遊業嘅職位數目減少，食品開支自然會縮減，領展業務當然難免受累。雖然領展已經開始轉型，收購內地辦公室物業，但瑞銀指收購舉動，反而會令到領展嘅槓桿水平同償債覆蓋率上升，倘若領展嘅營運現金流惡化，瑞銀相信領展將會被降級。筆者依稀記得，讀書時聽經濟學教授講過，雖然資本主義提倡由市場力量主導一切，但政府亦須扮演確保競爭環境公平嘅角色。不過理論歸理論，現實還現實，現實就係香港唔鼓勵創業，亦唔鼓勵自力更新。至於領展負面新聞多多會唔會拖累股價，坦白講筆者唔識計，只知每隻股票增長都有盡頭，領展亦唔例外。El.本欄逢周二、五刊出