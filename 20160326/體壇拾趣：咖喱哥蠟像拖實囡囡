勇士當家球星史堤芬居里（Stephen Curry）趁周四唔使比賽，帶埋成家人去洛杉磯嘅杜莎夫人蠟像館，為自己嘅新蠟像揭幕；而佢三歲嘅大女萊莉，同八個月大嘅細女萊恩，仲着到孖公仔咁。咖喱哥仲大爆自己當初追老婆愛爾莎嗰陣，就曾經嚟過呢間蠟像館，𠵱家自己嘅蠟像都放埋喺度，對佢嚟講亦好有意思；而萊莉突然見到有兩個老竇都好好奇，影相嗰陣仲忍唔住拖實個蠟像㖭。