情人節，不止是熱戀中的情侶要慶祝，甜蜜的準新人，共度七年之癢的合拍夫妻，甚至是患病見真情的囉唆夫婦，都有他們值得紀念的愛情故事。熱戀期的張致恒和莊端兒、準新娘白雲、結婚7年的名模Jocelyn和Anthony，還有去年穿梭生與死的艾威和太太威嫂，適逢情人節兼人日齊齊向枕邊人傳情達意，結婚14年的艾威說：「要好好珍惜呢一世。」威嫂亦開腔向艾威真情告白說：「希望下一世可以再重遇你！」撰文：楊潔雯
艾威太太Lisa（威嫂）去年子宮發現巨瘤，一度被指有「餡」。威嫂割瘤後數月，肝、腎出現積水和氣泡，結果她在一年間先後3次出入手術室，由脹爆身形再突然暴瘦；為幫太太醫病，艾威花掉近百萬儲蓄，幾乎一鋪清袋。為了大病痊癒的威嫂，艾威日前親自下廚炮製有益健康的晚餐，慶祝擊退病魔後重生的首個情人節，精神奕奕的威嫂首次開腔，與艾威細訴過去一年患難見真情的經歷。威嫂大病之時，艾威的事業又停滯不前，面對重重困難，問如何自處？艾威說：「我冇喊喎！我啲眼淚係要收錢，嗰段時間唔敢嗌交，最大導火線都係佢唔肯去開刀。」如今威嫂病癒，艾威說話仍然毫不留情：「太太其實唔合格，好多問題，不過既然佢咁鍾意我就算，佢都係差唔多死先話我靚仔。」
願意捐肝
威嫂任職管理階層，性格堅毅不屈，不喜歡哭哭啼啼，從不在人前喊的她說：「見到佢（艾威）好擔心、好辛苦，又唔想加重佢負擔，佢出咗去開工，淨番我一個人喺屋企，咁我會（喊）囉！我喊完就唔記得，佢返嚟見到我就冇事，我當時一日睇5個醫生，4個西醫一個中醫。其實我做完3次手術，食西藥令到個人都好辛苦，食唔到又瞓唔到，但𠵱家我淨係睇中醫調理。」在最差的時候，威嫂腎和肝功能急降，肝功能只剩下20％，當時情況若變壞，便要換肝和腎，威嫂說：「老公第一件事話畀個肝我，我哥哥都話可以捐少少畀我，但係老公話佢得，佢話有乜嘢需要會幫我解決幫我頂，所有嘢交畀佢做得喇！」
自拍告白
在雨過天晴後的首個情人節，威嫂嚐了老公的愛心晚餐，她又送上自拍真情告白致謝，威嫂說：「老公係啲囉囉唆唆嘅人，不過佢都係珍惜我，我應該講多謝，雖然好老套，但多謝係唔夠，應該係講感激。經歷咗咁多嘢，都係咁囉唆，又冇任何埋怨，盡力咁照顧我，好多謝你對我嘅包容，對我做嘅心意，我諗好難下一世再搵個好似你咁嘅老公，希望下一世可以再重遇你！」對老婆的剖白，艾威竟然「冷」回應：「都係勸佢咋，唔係話第二世搵番佢，冇第二世，所以要好好珍惜呢一世。如果你真係愛我嘅話，你好好控制自己嘅起居飲食，到𠵱家都未肯早睡早起，又未戒凍飲，仲想食完晚飯繼續打麻雀，如果真係有心多謝我，做好呢幾樣嘢先同我講幾咁鍾意我。」艾威語重，卻心長，愛就是這麼簡單！