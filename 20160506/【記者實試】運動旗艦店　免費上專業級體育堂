adidas最近在銅鑼灣開新店，品牌擴充本身不是新鮮事，最搞鬼係今次新舖居然有得上運動堂，上完堂仲有得沖返個靚涼，都咪話唔過癮。今次記者就率先試咗品牌最新推出嘅adidas Training Academy，三個分別訓練心肺功能、力量同柔軟度嘅課程，原來冇想像中咁難handle喎！
心肺功能訓練《Urban Fun Run》
由香港業餘田徑總會一級教練及前香港田徑隊代表楊日雄帶領，路線以香港路跑為主，由銅鑼灣新舖出發，每次2小時。跑步期間會加插不同的體能遊戲。試玩當日正值中午，做完係有汗但感覺尚可，真實課程時間設於晚間，應該會玩得更舒服。
力量訓練《adidas Circuit Training》
資深健身教練梁愷傑（Ocean）設計的循環訓練（Circuit Training），透過重複各組動作來鍛鍊肌肉爆發力。講真，最難唔係做動作，而係保持身體穩定，實試時認真「手騰腳震」，想肌肉變firm者值得一試。
柔軟度訓練《#adgirls Yoga Class》
由倪晨曦（Elva）教授的瑜珈課堂，喺店內上層開揚位置上堂，沒有特別房間間隔，感覺開揚，但唔怕會俾客人眼望望，皆因暫時上堂時間都喺正式營業時間前完成。堂上冇特別分Hatha或者Ashtanga等常見瑜珈種類，不過導師有針對低頭族而特別做動作，都算貼心。記者：黃樂雯 