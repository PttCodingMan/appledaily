2008年開始返大陸發展嘅前男子組合Boy'z成員關智斌(Kenny)，最近佢為咗宣傳新歌《次要角色》，就多咗喺香港出現。坎坷過後，35歲嘅Kenny今次重返香港樂壇宣傳新作，就見佢瘦咗好多，兼且仲學人留鬚，成個Man晒，「佬味」十足。成熟之餘，原來Kenny仲變咗小富豪，昨日有報道話，佢喺大陸發展理想，雖然人氣不及同門嘅謝霆鋒同陳偉霆，但每集酬勞都有20萬人民幣！荷包豐滿嘅Kenny，唔止同人夾份開公司投資灣仔嘅物業。報道仲話佢o依家喺中、港、加拿大等地總共有四個物業，計落佢幾嚿磚頭已穩有半億身家。Kenny雖然投資有道，但係唔會亂使錢，宣傳期都係食茶餐廳，自己用兩萬元左右租清水灣村屋。同埋佢唔會變得財大氣粗，出席活動都好謙厚叫記者唔好成日話佢買好多樓，兼且佢唔會為賺錢爛做爛拍。