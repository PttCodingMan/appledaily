鍾意去旅行嘅讀者，睇住歐元同日圓呢排貴咗應該會幾傷心。其實滙率嘅嘢相當複雜，一隻貨幣短期趨勢可以係跌，但中期趨勢可以係橫行，而長期趨勢又可以係跌，美元就係例子。喺滙率走勢反反覆覆之下，要下下用最抵滙率去旅行，同喺股票最低位入市一樣超高難度，所以大家都唔好太執着自己兌嘅滙率同最抵嗰陣差幾遠，否則只會揼爛心口。由於港元同美元掛鈎，美元走勢會影響到大家揸港紙可以兌到幾多外滙，故美元走勢值得愛外遊嘅讀者深究。技術走勢顯示，美元中期而言已於去年底見頂，亦即港元兌主要外幣都見頂，所以大家都係唔好期望咁快可以重返約6港元兌到100YEN嘅黃金時期。不過由於市場對於儲局加息嘅預期並未完全消退，筆者估計美元需時多一年左右，待今輪加息周期步向尾聲，先會正式轉勢向下。換言之，歐元同日圓雖然會轉強，但未來一年應該唔會升得太厲害，有意喺未來一兩年內去歐洲同日本旅行嘅話，暫時唔需要太擔心滙率問題。講多樣嘢你知，美元一個升跌周期要成15、16年，而美元好大機會已喺去年底見咗呢輪牛市嘅頂，亦即外幣最抵時間或已喺去年出現。而要等下一次外幣最抵時間，就要等到下一波美元牛市見頂之時，亦即15、16年後。更無奈嘅係，美國不斷印銀紙下，美元超長期走勢明顯是一浪低於一浪，所以就算畀你等到203X年嘅下一個美元見頂時間，先再去旅行，外幣滙率都唔會抵得過2015年嘅低位。El. http://www.facebook.com/moneywalkerhk/ 本欄逢周二、五刊出