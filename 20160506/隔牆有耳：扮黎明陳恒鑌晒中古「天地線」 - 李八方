唔少人都鍾情收藏舊嘢，原來民建聯陳恒鑌都有呢鋪癮，而且仲係收藏舊電話。呢期黎天王黎明因為有膊頭、有承擔而成為大紅人，陳恒鑌噚日同八方騷佢部陳年「天地線」（圖），就係當年黎明同阿May（童愛玲飾）「天地情緣」廣告推銷嘅手機。陳恒鑌同八方講，中學嗰陣因為要幫屋企人做嘢，所以一早就有call機同手提電話，只係佢保持低調，冇畀同學知，加上佢鍾情電訊科技產品，後來換機都冇丟舊機，讀大學時仲開始做埋trade in生意，當係幫補自己嘅開支。𠵱家佢仍然收藏咗廿幾卅部舊電話，天地線只係其中一部，另有唔少70、80後嘅集體回憶，例如港人稱呼做「龜」嘅Motorola Star Tac、被暱稱「蕉」嘅Nokia 8110，甚至Ericsson嘅電話都有。