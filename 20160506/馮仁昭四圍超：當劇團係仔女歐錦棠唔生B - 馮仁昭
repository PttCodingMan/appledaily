歐錦棠同太太萬斯敏嘅劇道場，呢個月19日會喺上環文娛中心演出《春雨歸來》，日前佢哋喺九龍灣綵排，阿棠同萬斯敏之間默契十足，仲學韓星晒心形手勢。講到呢齣舞台劇，阿棠話：「今次係講30年師生情誼，講人生競賽嗰啲嘢，我母校知道，話會拉大隊支持。」向來不平則鳴嘅阿棠，今次竟然冇刻意加入爭議性聲音，佢話：「𠵱家唔合理又荒唐怪誕嘅事，其實幾百年前都有，所以唔會太着迹去講，反而今次有好多諗頭，加上我又好百厭想加入自己元素。」
信仰改變人生
佢哋兩公婆經歷過離離合合，但係最後都行過難關，一齊生活，阿棠話：「之前同太太分開咗，嗰陣關係唔好，加上我又有抑鬱症，不過有咗宗教信仰後，處事同對人都同以前唔同，內外會自我更新，睇嘢角度同人生嘅意義都唔同咗。」佢仲話：「太太負責把關提點我，當然，我哋都會有爭拗，但係總有一方會妥協。」至於生B，阿棠話：「吓？咁貴，讀埋呢啲咁嘅書，唔好喇！」萬斯敏亦都話：「結婚嗰陣有共識唔生B，加上社會咁樣，如果要生成個計劃都唔一樣，我哋𠵱家當咗劇團係小朋友。」撰文：馮仁昭