No news is good news，港股回吐千點再殺落去需要動機。近日Samantha唔敢同指數溝通，盡量扮睇佢唔到，繼續搵股，本周在facebook提到的鳳凰醫療（1515），是國改以來出現新合作模式，國企大佬華潤、中信雖然先後注資，但揸旗的始終是原班管理層，班官不強行話事，肯做股東有錢齊齊搵，實在是一大突破，大行梗係buy，加埋經濟差，可以兩餐挾埋一餐食，但醫生要繼續睇，股價已經說明一切！熔斷災難後，北水對港股通興趣增加，大媽掃貨藝術係夠豪，利標品牌（787）Sam喺3月尾推介過，股價雖然繼續橫行，但代表北水的中國證券登記結算月內持倉再增近1%，持股見3.27%，亦是今年掃得最狼的party，或者主席馮國綸年初增持價1.35元較現價高47%，燃起南下執平貨的興致。利標品牌對強國男女老幼甚有市場，去年與萬人迷碧咸組合營Seven Global。強國小朋友的確很難鍾意咸叔的，但勝在利標是迪士尼最大的特許授權商，並與全球其他主要卡通人物特許授權商有合作關係，6月上海迪士尼開幕食正條水。齋睇圖表都有睇頭，橫行多時但MACD持續攀升，多條平均線已開始滙聚，突破0.93元非同小可，首站睇100日線的1.1元。Samantha http://www.facebook.com/stocksamantha 本欄逢周五刊出