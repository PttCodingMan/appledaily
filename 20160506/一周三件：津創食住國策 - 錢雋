天津創業環保（1065）又再質番近一年底，喺同級行家中，預測PE值至抵搞，現價又比本身A股大折讓，係時候𥄫𥄫。津創主打污水處理、供水同再生水瓣數，兼且係天津市水務龍頭，而集團啱啱派今年頭一季成績單，盈利增長近35%，到9,594萬元人仔，靚仔到痹。據統計，天津市年均水資源量約15.7億立方米，但年用水總量，去到22億至24億立方米。又講過係，「十三五」期間，中央規劃到2020年時，包括天津在內地區，再生水利用率要達到30%以上，比其他城市要求更高。睇到係，津創單係食住主打城市發展，已經長玩長有。而除咗原有項目，津創攞到安徽省界首市污水處理PPP項目，兼同山東省臨沂市、沂水縣簽環境治理協議，新瓣數又畀到增長動力。專業評估，津創今、明兩年EPS 0.37港元同0.4港元，預測PE由家陣15倍跌到得11倍同10.4倍。場內同樣係地區或行內龍頭級數，北控水務（371）今年預測14倍PE、粵投（270）15倍、東江環保（895）16.8倍。祖國上市碧水源（深：300070），市值608億港元，係津創總市值嘅5倍，今年預測24倍PE！又津創A股（滬：600874）現價折約9.78港元，今年預測26倍PE，而香江上市H股，比A股折讓57%。津創A、H股折讓大，預測PE又喺同級行家中至抵搞！煲津創，當今年預測PE上到行家15倍水位，現價4.18元講緊要升36%到5.7元。目標PE水位，亦啱先上番津創10年平均值。錢雋細價股專家本欄逢周一、三、五刊出