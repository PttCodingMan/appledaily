李小加發網誌，進一步解釋港交所（388）三年戰略規劃係點，仲講：「做人如果冇夢想，同鹹魚有乜分別？」認真，如果呢個三年規劃真係佢嘅夢想，咁佢嘅夢想真係幾狹窄。睇返成個三年大計，好明顯佢已經係技窮，只係將「滬港通」呢樣嘢，擴展到其他範疇，股票通、商品通、貨幣通、匯率通、新股通……總之你諗到嘅，都同內地互聯互通。之但係，咁多年除咗滬港通真係推出咗之外，個深港通講咗十世都未通到。好啦，當你通到又如何？家陣有邊個想用，港股通噚日用咗嘅額度算多，有成15億元，至於滬股通更加係資金流走。以前港交所於前主席夏佳理掌舵期間，就真係經常衝出國際，不時去海外進行路演推介，希望吸引更多海外企業來港上市，促成俄鋁（486）、普拉達（Prada，1913）及歐舒丹（973）等企業先後來港上市。自李小加上任以來，從來只着墨中國市場，海外路演推介絕無僅有。就好似近年旅業咁，一味吸內地客，對其他國家旅客需求配套不足，嚇走晒佢哋。到內地旅客條水玩完，香港旅業一鑊熟。李小加繼續忽視海外市場，港交所下場係點，大家應該估到。Fifi http://www.facebook.com/lovefrystock 本欄逢周四刊出