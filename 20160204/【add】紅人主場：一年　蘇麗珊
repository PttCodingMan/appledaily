《十年》的明日想像，可能是最壞的時代。但同一時間，23歲的蘇麗珊卻正創造她最好的時代，因為《哪一天我們會飛》上映而由無名小女生躍升成為影壇新星，一年內，極速的成名歷程對她來說，卻仍然像一場超現實的夢。統籌：林妙萍造型及撰文：趙潔恆攝影：郭賢興化妝：Jan Chan of Annie G. Chan髮型：Nat Chan蘇麗珊一片成名，在電影《哪一天我們會飛》中演年輕版楊千嬅，演清純學生妹自然討好，繼早前獲台灣金馬獎提名後，也剛獲提名香港電影金像獎最佳新演員，「之前去金馬獎都過咗幾個月，都仲覺得好似唔係真嘅一樣。」出戰金像獎，她不好意思地笑着說：「我覺得（得獎）機會真係唔大，因為今年實在有好多實力更好嘅演員呀！」即使沒有獎座加持，蘇麗珊卻賺了不少工作機會，更被封為新一代宅男女神，「的確好感恩，身邊有好多人幫我，不過我又唔覺得知名度高咗而令生活有大轉變，我出街又唔會特登化靚啲妝，着靚啲衫。如果喺街度有人望住我，可能係因為我着得好醜樣，哈哈！」
Po文要小心
蘇麗珊不怕開始被大眾認得而沒有私隱，但發覺在網上世界，自己原來post甚麼都有可能成為新聞，「試過有媒體會拎我喺facebook寫嘅嘢做報道，好似有次係一張無聊嘅自拍，話我心情唔受影響之類，我發現原來咁樣都會引起興趣喎。都覺得喺網上要慎言，因為媒體係水能載舟亦能覆舟，可能會將我句說話解讀成唔同意思，都要小心。不過我又好少發表啲好激烈言論嘅，都冇呢方面嘅顧慮。」
男神要靚仔
因為《哪》片，蘇麗珊還得到了愛情，跟戲中拍檔游學修戲假情真，講到當初公開戀情又笑笑口：「我諗係唔識死啩，其實又唔係主動公開，係黃修平導演喺訪問中唔覺意講咗出嚟，咁我哋抱住唔想講大話嘅心態。」早前男友在港台節目《我係乜乜乜》中競選男神，在她心目中的男神卻不是游學修，「我又唔好男神呢一味，不過真係要我揀一個，咁我揀彭于晏啦，因為佢好靚仔，男神係觀賞嘅，唔可以親近。揀男朋友就係另一回事啦，要睇性格啦、價值觀啦。」那麼男友游學修為甚麼會得到女神芳心呢？「佢好好笑囉！我好鍾意做無聊嘢，佢又會同番我講白癡嘢，啱channel呀！」
唔同港女爭
有些人選男友要看package，蘇麗珊都對這樣的用字反感，「的確係要睇好多方面，但又唔可以用package呢個字，好似唔係好尊重，好似貨品咁sell。我又唔會有張checklist，有家底嘅剔，有樣剔，我唔覺得要係咁。」對於有些港女被看成好現實，她也有自己的見解，「其實冇問題㗎，每個人都有自己想要嘅嘢，可能佢哋成長嘅時候被灌輸一啲想法，佢哋冇錯，係價值觀唔同，仲好啦，大家唔使爭。」
理想情人節
情人節就到，女士們都愛收花，但蘇麗珊卻耍手擰頭：「我唔鍾意收花呀，因為送花唔環保。如果種嘅花都得，不過要易種嘅，因為我試過連仙人掌都種死。」至於要怎樣過情人節，「一諗起浪漫嘅地方就會聯想起沙灘，兩個人行沙灘係好浪漫，不過唔知咁嘅天氣行沙灘會唔會凍死？」
更多精采時尚內容，盡在 http://add.appledaily.com 。