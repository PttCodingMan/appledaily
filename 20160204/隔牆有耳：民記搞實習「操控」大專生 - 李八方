港大校委會主席李國章話梁麗幗做過公民黨梁家傑嘅實習生，係受公民黨操控，咁民建聯推出嘅大專生實習計劃，係咪又想操控實習同學？八方問過青年民建聯主席顏汶羽（圖），佢話反對李國章之說，話做完民建聯實習生之後，走去做乜亦係個人行為，「我相信冇任何人可以被操控。」計劃本月21日截止報名；獲選嘅20個實習生工作約兩個月，每月有1,500蚊車馬費。「黃絲」係咪都可以加入？顏汶羽話會有面試，拒絕嚟搞破壞嘅人，但唔會因政治取向謝絕「黃絲」，希望年輕人認識民建聯嘅運作。若然理念同民建聯南轅北轍呢？「咁佢喺呢兩個月嘅實習期自己都辛苦，但如果佢願意，我哋係無所謂，咪畀佢睇吓民建聯係一個乜嘢東東。」原來過往200個實習生，約兩成仍喺民建聯工作或做區議員。