賀年廣告接踵而來，當中變化，都不外乎三四招式：載歌載舞：上周看到尹光拍攝的保健食品賀年廣告《囉嗦媽媽×尹光》。家陣做廣告，要爆（即要有viral effect、有話題性），仲要平、要快兼有效益。這個廣告，雖有一定娛樂性，讓我由頭到尾睇完一次，但只感到爆又唔係好爆，話題性又到喉唔到肺。善存要阿媽去買保健品畀仔女，宣傳「亞健康」，有一個清晰嘅出發點，但起用尹光同唱首咁嘅賀年歌能否收效，真係有啲保留。我再三思量，如果主要受眾係阿媽到底會有幾吸引？𠵱家啲阿媽都識韓系小鮮肉啦！假若受眾及influencer同時係啲仔女，歌詞係可能有啲笑位，但共鳴感就差啲。新年橋唔怕過時，扭開電視都係狂唱《迎春花》同《財神到》，年年如是。手法大同小異嘅賀年廣告，仲有大人細路都喜愛嘅能得利。自去年用咗李光洙同魯芬，今年再接再厲，照dup條formula，唱法演法都幾乎一模一樣。新意欠奉，但都仲係有啲百看不厭。聽聞啱啱換咗廣告公司，下次唔該諗過第二條橋啦。吉慶連場：講起賀年廣告，非九十後定必記得九十年代初嘅經典萬寶路「長城鼓舞」賀年廣告，不但走遍長城、故宮、天壇，製作何其精煉、動用演員之多、投資有幾龐大，真的今非昔比。屬於同類的小本製作就少不了TVB八萬八賀年廣告，我時常問自己，這些如分類廣告的廣告真係有效？似乎畀啲老闆自娛多過宣傳。回家團圓：一直以來，汽水品牌可口可樂、百事可樂，生活產品P&G描繪年輕遊子趁過年趕着回鄉與父母家人團聚，路途之遙，非三天兩日可以到達。時而至今，二三十年後，回鄉回家過年仲係一個好好的題材，趕火車、壞巴士、有牛有羊、攀山涉水、last minute終於趕及，團圓，齊吃齊飲，歡欣滿載。送禮祝福：由麥提莎到瑞士糖、樂家、積及、金莎、藍罐以至白蘭氏，都圍繞住夠睇面、表關懷、傳心意、送祝福。每年提提你，生怕送禮同收禮嗰個太善忘。文廸晞mailto:heyadmen@gmail.com