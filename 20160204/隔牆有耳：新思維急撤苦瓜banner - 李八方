立法會新東補選候選人新思維黃成智前排推出一系列黑白色、主題包括「痛心」、「苦瓜」嘅宣傳橫額，可能太過創新，一般凡夫俗子接受唔到，尤其年近歲晚，氣氛應該喜氣洋洋嘛。新思維主席狄志遠有見及此，噚日隆重其事舉行記招鞠躬道歉，宣佈撤回呢批橫額。狄志遠話呢批橫額做得唔成功，不單老中青街坊、支持者鬧，連舊黨友即係民主黨人都私下問佢，話以為啲「苦瓜」係黃成智被惡搞，自稱某夜見到啲橫額，都以為自己撞鬼，所以200幅以3萬元整嘅橫額，就咁拜拜，新一批橫額口號係「支持中間路線，開心快樂過年」，順埋sell埋中間路線。狄志遠更稱內部民調顯示，黃成智得分升緊喎！補選候選人仲有楊岳橋、周浩鼎、方國珊、梁天琦、劉志成同梁思豪。