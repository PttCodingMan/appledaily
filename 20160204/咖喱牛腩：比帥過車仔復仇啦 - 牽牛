問責制，從來都只係喺西方國家存在，當起一條鐵路超支幾百億，擺明係一隻大白象，問責官員和稀泥咁hea答幾句，就一啲事都冇，反而最熱心希望問到底嘅議員，就被批評為搞事，拖垮香港經濟云云。最搞笑係呢幾日有單新聞，話裝修公司報大數，原本開價十幾萬，整吓整吓加到八十幾萬，業主不滿就去咗海關投訴，裝修公司老闆仲俾人拉埋㖭。講超支，高鐵開支多好多個零，海關又會唔會去政府拉人？最新NBA同英超兩位上季嘅二奶教練都冇得撈，騎士就炒咗布拉特，曼城就宣佈定來季由哥迪奧拿接手，現任領隊比歷連尼（左）會離開。比歷連尼真係悲劇人物，2009/10年帶領皇家馬德里，拎到96分超高分排第二，輸畀更勁嘅巴塞隆拿，都要被炒。比帥喺曼城成就更高，贏過英超同英聯盃，𠵱家曼城都叫緊英超、歐聯、英足盃同英聯盃四飛。而且比帥處理更衣室問題一向都幾好，好少聽見球員對佢不滿，都算係爛好人。當然呢個世界，越好人就越俾人「蝦」。先唔講曼城今次呢個「關公災難」，小弟唔知下半季比帥喺球隊仲有咩威信，如果曼城歐聯撞啱拜仁慕尼黑，藍月亮都唔知點處理。比歷連尼嘅去向較令小弟關心，智利工程師原本有大好機會回國，不過衰在國家隊搵到新教練；皇馬請施丹，唔會教得半季啩。有雄心嘅話，比帥不如向車路士自薦，講真車仔來季帥位傳到干地、艾基利之流，證明冇咩人想做，比帥忍耐力算強，如果可以搞番起車仔，甚至聯賽殺低哥迪奧拿嘅曼城，呢個復仇場面仲唔夠經典？文：牽牛