「五億駙馬」黎諾懿前年娶咗有米女友李潔瑩（Nicole），女方外家係做美容生意，身家過億，未嫁前同父母住君頤峰豪宅，但同黎諾懿結婚後，就住700呎西貢村屋。昨日有報道指黎諾懿獲老婆外家照顧，送價值4千萬嘅西半山豪宅畀佢哋兩公婆住，最快2018年可以入住。對於呢件事，黎諾懿直認不諱，佢話自己的確有同老婆仲有外父外母去睇樓，仲幾啱心水，但佢冇認到係外父外母送樓畀佢哋做愛巢，只係話投資，仲話會等樓價低啲先入巿。