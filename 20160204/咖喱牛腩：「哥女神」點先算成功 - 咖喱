前兩日同牽牛兄講起比歷連尼同哥迪奧拿（圖），發現比歷連尼就好似水泡咁，曼城三年前未媾到哥迪奧拿呢個女神，所以就搵佢嚟頂住檔、拍吓散拖先。雖然呢個愛的替身表現不過不失，但當曼城今年終於追到女神，當然即刻飛咗比帥啦。不過小弟身邊有唔少人都質疑哥迪奧拿並唔係教練界女神，佢只係一個好命港女！有位朋友認為，哥迪奧拿之所以喺巴塞隆拿成功，全因為隊波本身勁，求其搵個人教都掂；至於哥迪奧拿喺德甲無敵，就因為拜仁慕尼黑本身超班，而哥帥帶唔到拜仁拎歐聯，就代表佢脫離巴塞體系就唔掂。朋友嘅結論好簡單，哥帥成功係因為隊波勁，唔係教練勁。咁我問嗰位朋友：「你點先至覺得哥迪奧拿勁呢？」朋友就話：「教到英超中型班踢歐聯。」呢種睇法喺前幾年都出現過，但主角係美斯，當時C朗以英超第一人身份過皇馬，每當爭論美斯定C朗勁啲嗰陣，一定有人用呢種論點去撐C朗，就係美斯都冇去過英超證明自己！估唔到，家陣就變成哥迪奧拿應該去英超中游先證明到自己。小弟心諗，點解哥迪奧拿要有豪門唔教而走去啲史篤城、水晶宮度教呢？不其然令我諗起讀書嗰陣打《FM》，帶曼聯拎冠軍係冇朋友會讚，但如果帶隊不知名球隊打上英超仲拎埋歐聯，就係最勁，因為難度高囉！不過，現實唔同打機，打機game over咗可以重新開始，仲可以load save，但人生唔係，有得揀梗係揀最好。如果你本身喺牛津、劍橋教開，啲常春藤大學爭住請你，你會唔會話去國力書院證明自己呢？文：咖喱