中超土豪，沒有最豪，只有更豪！由許家印同馬雲話事嘅廣州恒大噚日宣佈，以4,200萬歐元（約3.6億港元）由王健林有份嘅馬德里體育會，簽入哥倫比亞國腳積臣馬天尼斯，打破江蘇蘇寧收購拉美利斯嘅紀錄，成為今個冬季轉會窗兼中超標王！唔係馬後炮，我求大俠一直都唔信拉美利斯會做到冬季標王，因為中超最豪嘅恒大都未出手。果然，噚日朝一睇新聞，就見到恒大出招將風頭同標王搶返嚟！江蘇蘇寧用咗2,800萬歐元由車路士買拉美利斯？恒大就用多千幾萬，出4,200萬歐元買起積臣馬天尼斯！馬天尼斯唔單止係冬季標王，仲係中超史上最高身價嘅球員，呢次已經係恒大第四次刷新中超轉會費紀錄。
中超轉會窗開到26號
據報，上海申花等中超球會都向馬體會報過價，想大概用2,000萬歐元買入馬天尼斯，但都被拒絕。恒大為咗令馬體會放人，就出個double，搞到對方唔放人都對唔住自己荷包！西班牙《阿斯報》話，馬天尼斯其實想留隊，但馬體會為咗賺恒大呢筆，決定逼走佢，仲計劃用呢嚿錢買𠵱家踢緊車路士嘅迪亞高哥斯達回巢。有樣嘢幾巧合，一年前嘅冬天，萬達集團老闆王健林用4,500萬歐元買起馬體會兩成股權，做咗第二大股東；一年後，許家印同馬雲嘅恒大就用咗4,200萬歐元去買一個馬體會後備前鋒。原來一個馬天尼斯就幾乎值五分一間馬體會，真係唔知話王健林買得平定許家印慧眼識英雄嘞。
未及歸隊難鬥南華
不過，馬天尼斯其實只係暫時嘅冬窗標王，因為中超轉會窗開到2月26號，同埋據報蘇寧打算用5,000萬歐元收購薩克達嘅阿歷士泰斯拿，若果事成就會破番恒大嘅紀錄。29歲嘅馬天尼斯同恒大簽約四年，嚟緊會着九號球衣，九號就飛到杜拜會合球隊，參加季前集訓。至於港超球隊南華噚日就宣佈，周六下晝會同恒大喺佛山踢友賽，可惜嗰陣馬天尼斯未歸隊，保贊同陳偉豪呢對中堅無緣同馬天尼斯過招喇。