上星期收到老友B寄來一張字條，附上2015年2月4日「GG細語」影印本。字條寫住：「立春快到，唔該你循例寫一寫，驚你唔記得，舊年你講得幾啱㗎。」睇番去年影印本「今日立春」，確係驚驚地，2015年年初股市地產興旺，升得好有氣勢，但當日引述八卦丘之言：八卦丘推論話：「羊年木多壓土，恐怕房屋土地要受壓，樓價回一回氣，不足為奇，買樓買地產股要謹慎啲，日主辛金體弱，雖有壬水（藏於亥）沖洗，顯得清高，但無己土生發，金融唔會叻得去邊，股市係浮浮沉沉格局。」政治方面就咁講：「去年甲午年，天干屬春，地支屬火，火焚木，以下犯上係常態。今年則調轉，上乙木下未土，下面受壓制，故此去年學生反政府，今年就係政府砌學生咯，梁振英政府會採取強硬政策對付反對人士！」一年之後重閱，八卦丘竟然講中晒，試睇吓港大學生反李國章（即係反梁振英），落得俾校長馬斐森稱之為「暴民」，點奈得政府何！去年陽曆四五月間，股市進入「大時代」喎，邊度有人敢講到咗年尾，樓股皆面目全非㗎。既然如此，又打電話搵八卦丘批一批，八卦丘一開頭就話，羊年立春指示，似乎幾準，今年講猴年，有啲心理壓力，姑且又講番幾句，請大家指點、包容。閒話幾句，步入正題，八卦丘講：「2016年2月4日立春之八字係丙申年庚寅月丙辰日丁酉時，申年寅月，寅申相沖，係月破日，主大事勿用。八字有三火三金一木一土，缺水，丙火日無水，乾燥得滯，火猛則易燥，恐怕全年易生火爆事件，起因或係上欺下，因丙申年天干為火，地支為金，火剋金，上剋下，以前就話下面會忍氣吞聲，21世紀就可能下面不服，明知輸都要反撲，咪即係話今年社會不和諧，搵交嗌，示威遊行不絕囉。寅月係正月，春天正月木氣當旺，丙火有生氣（因木能生火），火旺則能生土，故此房地產應有生機，有支持，火多剋金，金融唔敢睇好。仲有，要木生火，木必須先裁剪，即要有金劈木，方才有用。立春八字之中有三金，剛好用來裁剪寅木來生火，故此猴年真係幾旺火，電腦、電子、電力、石油等屬火行業有希望噃。還有，地支有辰酉，辰酉化金，加強金之威力，故此綜合而言，立春之日火金並重，火雖剋金，但丙火（太陽之火）不是丁火（用以煉金），故不至剋制太甚，而庚金為丙火之偏財（橫財也），如在這個八字出世，主有橫財命，在股市而論，旺埋濠賭股都唔奇。全局唯一缺點就係無壬水（陽水，即江河之水）配合，驚住突然之間爆火，嚇人一驚。當權者要記住有權不可盡用，凡事留有餘地就有益大眾。」