理大學生會的名字在社運界鮮於燈光暴露，是學生政治冷感有關？「唔少同學冇乜留意時事，但有更多人搵唔到途徑參與」。剛上任的學生會會長黃澤鏗稱未來一年在校內醞釀更多政治討論，但不追隨本土思潮，他笑說：「我哋行左翼路線，可以話係左膠。」
反對旺角騷亂暴力行為

「和平理性非暴力」老泛民琅琅上口，年輕人指難聽過粗口。黃澤鏗堅信不應出現旺角騷亂的暴力行為，「罷工罷課罷市呢啲行動都未做」，但他理解抗爭者，面對雞蛋與高牆，「一定企喺雞蛋立場上」。早前理大學生公投，八成半人贊同廢特首任校監，黃澤鏗指上任後會向校董會施壓設小組研究大學條例，但面對各大學設小組碰壁，「其實係有難度，但我哋有根有據，佢哋冇乜理由拒絕」。特首剛委任商界陳子政任理大校董會主席，黃澤鏗表示對此有憂慮，「特首委任，難免令人聯想有啲hidden agenda要做」。對於萬一陳文敏副校風波在理大校董會重演，「和理非」的黃澤鏗會否發動圍堵和衝擊？「有機會做嘅，但要視乎學界凝聚嘅力量夠唔夠」要等埋學界？他說：「干預院校自由，希望會係成個教育界一齊參與」。理工大學去年大比數通過退聯公投，惟因程序出問題，結果仍未有定案。黃聲言保聯，但相信結果最終會被評議會否決，他將重辦公投決定是否退聯。■記者蕭洛汶