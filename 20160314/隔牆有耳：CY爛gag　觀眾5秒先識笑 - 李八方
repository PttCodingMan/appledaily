一向離地嘅特首梁振英，繼之前提議中環打工仔午飯後游20分鐘水後又有高見。佢噚日喺國泰飛躍理想計劃典禮致辭，指人類係陸上生活動物，身體構造唔容許飛天，大約係諸葛亮嗰個時代，雀仔飛過問：「諸葛先生你會飛嗎？」諸葛先生就代表人類立志話"I can fly one day"。CY講完後全場靜默，兩秒後佢自己打圓場話係爛gag，台下觀眾再過3秒先識笑。講咗一大堆，其實佢想講現時成熟嘅航空技術有賴前人不懈努力，自言兩三個月前Tesla電動車公司老闆Elon Musk來港，佢喺禮賓府聽對方大談SpaceX計劃，相信將來技術會提升至做到星際旅行。