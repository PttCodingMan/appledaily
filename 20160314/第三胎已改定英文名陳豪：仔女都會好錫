陳豪與太太陳茵媺（Aimee）三年抱三，他們的第三胎預計於5月出世，陳豪就快再做第三任老竇，近日密密工作搵奶粉錢，昨日他現身銅鑼灣皇室堡親子活動，與童星鄭耀軒大砌積木。陳豪在台上訪問時透露，在家會與兩歲多的大仔砌積木，他說：「係最重要一part節目。」提到他兒時夢想想做建築師：「自己畫畫好叻，可以用一至兩個禮拜畫一幅畫。」問到他有否陪囝囝畫畫，他笑言：「Aimee叻啲，佢係設計師，佢藝術水平好高，佢教仔畫，大仔鍾意畫畫，遺傳咗我哋兩個，佢又鍾意睇書，very good，琴棋書畫中咗兩樣。」
「三個夠數」

陳豪透露拍劇至5月中，問到有否請定假陪產，他表示：「有講定預產期，但唔知佢（BB）幾時嚟。」對於有指今胎都會生仔，他即擺出拉鏈嘴動作：「唔好咁心急，好快，英文名都改咗，中文名未改。」記者再問BB會否着哥哥舊衫？他即笑言：「唔好成日裝我。」再問他會否生完呢胎再追女，他表示：「無論呢胎仔定女，都會好錫，三個夠數。」一向指女兒是前世情人，生女會否更覺圓滿，他則轉移視線：「唔話你聽，𠵱家細佬同哥哥糖黐豆，大哥已經讀學前班，細佬都面試咗，會讀同一間。」採訪：黃曉妍攝影：陳慧安