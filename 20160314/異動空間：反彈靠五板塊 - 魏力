德拉吉一句「唔再減息」嚇散歐股，但周五港股應跌不跌，更倒升逾200點收市，再闖20331本輪反彈高位，市底明顯較想像中強。中車（1766）奪芝加哥13億美元巨無霸合約，為公司歷來最大地鐵定單，即獲花旗由「沽售」上調評級至「買入」，刺激中車狂升10%，帶起整個基建板塊。阿爺今年救經濟，唔揀人幣貶值、唔肯大幅減息放水，唯有用財政政策。目前內需、進出口均疲弱，今年中國經濟要保6.5，最有把握都係谷基建投資。去庫存、去產能講咗幾年，單靠行業併購方式已證明唔work，要人為製造需求去配合，始能較快見效。港股反彈浪要延續，基建、機械、汽車、鋼鐵、水泥五板塊將成領頭羊。行業報告指出，2月重型卡車銷售3.2萬輛，按年增長16%，年半以來首錄正增長，大摩報告料行業可受惠新基建項目定單，今年銷售將增長8%，明年加快至18%，中國重汽（3808）走勢現突破，上日破旗漲5.3%，PB僅0.44倍，並處淨現金水平，有力上試4.2元。魏力 http://www.facebook.com/2012jason 本欄逢周一、三、五刊出