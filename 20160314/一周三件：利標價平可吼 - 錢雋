利標品牌（787）未計勁厚電貿發展潛力，預估PE、PB，已經係馮氏家族系統當中，至平至抵搞！利標係環球領先服飾企業，2014年由利豐（494）通過實物分拆上市。截至上年12月尾的12個月，利標營業額高達267億港元，當中81%，係嚟自美國。美國經濟turnaround，利標keep住靚仔，場內專業預估，集團今年度EPS 0.117港元，預測PE跌到得7.6倍，另0.37倍PB。馮氏旗艦利豐，今年度預測13倍PE、1.8倍PB，另馮氏系統利邦（891）16.4倍PE、0.48倍PB，利亞零售（831）無預估PE，家陣2.7倍PB。利標PE、PB平霸！
跟阿里重提合作
利標有超過400個授權同管理品牌，而且唔少係世界名牌。上年內地網上實物商品零售額，高達3.2萬億元人仔，增幅超過30%。睇到係，利標有品牌優勢，而內地網購勁爆炸，若果利標踩埋內地電貿，不得了；2月利標再提及計劃同阿里巴巴（美：BABA）合作。利標由上市到家陣累跌近60%，現價0.89元，貼住呢個月頭先創出嘅歷史新低0.84元。而上年9月以嚟，掌舵馮國綸keep住增持，最貴一板，每股成本價1.67元，利標現價亦潛水47%。利標家陣超筍價，亦吸引到Wellington Management增持，到呢個月頭嘅總持倉係6.02%。買利標，就算以高盛已調整目標價1.9元計，亦講緊要翻過一番，目標價今年預測PE，都係16倍。利標有電貿concept跟尾，呢個PE水位，算係乜？錢雋細價股專家本欄逢周一、三、五刊出