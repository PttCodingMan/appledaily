又到講歷史時間，主角繼續係劉德華同佢long long time ago嘅愛將，除咗久違了嘅陳少霞，想當年，劉德華其實仲有兩個愛將，唔知大家有冇印象呢？第一個--徐濠縈，冇錯，你冇睇錯，係大家所認知嘅E神嫂、肯雅徐、康堤阿媽、潮流icon……！當年，同樣係90年代，正確啲嚟講，係92年，18歲卜卜脆嘅徐濠縈畀劉德華發掘，加盟「天幕」成為藝人。當時眼矇矇鼻唔細嘅徐濠縈，仲畀人話佢似足華仔個妹。得到老闆賞識，徐濠縈同年先後做咗華仔《謝謝你的愛》同《一生一次》嘅MV。93年劉德華喺紅館開20場演唱會，徐濠縈仲做埋劉華嘅伴舞嘉賓，風頭一時無兩，可惜當年外間對阿徐嘅反應認真麻麻，劉德華為咗顧全大局，亦要忍痛易角，臨時拉夫搵咗好友關之琳頂阿徐個位……。阿徐出道嘅第一部作品《天長地久》，就係飾演華仔個女，可惜星運一般，及後離開天幕之後，同陳少霞一樣，轉投無綫，但發展平平，徘徊喺二、三線角色之間，如《忘情闊少爺》、《天降財神》同《真命天師》，直至99年邂逅E神，扭轉命運……過去一段黑歷史，相信連E神嫂都唔多記得囉！第二個--亞視出身嘅劉錦玲當年畀華仔睇中，覺得佢有一種獨有氣質，即係o依家所講嘅「仙氣」。當年華仔更大膽起用劉錦玲做當時投資嘅電影《天長地久》擔正做女主角——係喇，即係徐濠縈做華仔個女嗰部，結果票房同口碑得出一個字--差。事後劉華亦承認呢套戲令天幕蝕得好甘，唔單止蝕錢，外界仲批評劉德華，唔應該搵一個藉藉無聞嘅新人去襯自己。錢銀事少，面子事大，自此，劉錦玲再冇出現喺華仔投資嘅電影。失落大銀幕，劉錦玲95年加盟無綫，拍過幾齣電視劇，最有印象都係《天龍八部》入面做深愛喬峰嘅阿朱。10年前約滿無綫息影，轉行賣保險，從此消失於幕前。