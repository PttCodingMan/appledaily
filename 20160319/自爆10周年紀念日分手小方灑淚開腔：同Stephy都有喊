方力申（小方）與鄧麗欣（Stephy）相愛10年，由電影《獨家試愛》到《紀念日》一直被視為金童玉女兼打風打唔甩，萬料不到二人前日宣佈分手，昨日小方於「分」訊後首度現身灣仔出席記者會，說到與Stephy分手日正是他們的拍拖10周年，小方更傷感流下男兒淚，他表示決定分開一刻與Stephy都有喊。
方力申前日與拍拖10年的鄧麗欣，透過經理人公司發聯合聲明宣佈分手，之後Stephy於Instagram貼文，以「這是一個非常沉重的決定」來形容分手後心情，小方昨日首度開腔講分手，強調與Stephy分開是二人共同決定，分手原因與結婚問題無關，但承認二人「有問題解決唔到」，其間小方兩度落淚，自爆分手日就在拍拖10周年紀念那天，又表示Stepty有傳短訊給他講不好意思，要他一個人面對。
宣佈一刻手震
昨午3時小方以「協康會健康大使」身份出席於灣仔君悅舉行的「全港廚師精英大匯演」，面對半百傳媒的他，盡力裝作輕鬆，但發言前他先抬頭吸一口大氣，並說：「今日呢個訪問嘅安排係我自己嘅安排，我覺得一啲唔開心嘅事唔想講咁多次。」說罷即時眼紅紅。小方續說：「我同Stephy由地下情開始，直到俾人影到先公開（編按：2012年本報拍到二人於巴黎拍拖），開始咁低調，分開其實都想低調，10年係好長時間，決定宣佈一刻，其實自己攞住電話時隻手係震晒。」提到分手決定，小方再泛淚光：「呢個唔係我一個人嘅決定，係我哋兩個人嘅決定，其實喺套戲（《紀念日》）上映前已經覺得有問題，大家真心好珍惜呢段感情，所以大家有冷靜期，其間我哋不停有出嚟傾偈，過程都係好傷心，大家都有喊。」說到此，小方淚水奪眶而出：「我同Stephy最後一次見係10周年嗰日，大家決定和平分開，所以掹車邊，我哋都算踏入咗10周年，覺得好感恩！」外間有揣測分手是小方不肯娶Stephy所致，小方昨日澄清：「分開係因為有啲問題解決唔到，唔關結唔結婚事。」
「將來冇人知」
既然與Stephy再見亦是朋友，問二人關係可會有轉機？小方未有一刀切，只說：「將來嘅事冇人知。」至於有網民插他糟塌了女方10年，小方表示不介意，問何時醖釀分手？小方坦言：「電影上映前，但幾時醖釀唔重要，最重要係結果。」小方又表示分手前有3個月冷靜期，問拍《紀念日》是否分手導火線？他承認：「拍之前大家都有擔心過，可能真係有影響。」至於有網友日前影到其座駕載外籍女士，小方指這是在他傷口灑鹽，又說當日該網民拍照其實他就在旁邊，只是對方見不到他。採訪：曹家誠攝影：陳志嵐