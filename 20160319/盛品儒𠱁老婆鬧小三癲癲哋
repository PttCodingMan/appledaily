有偷食前科的盛品儒日前被揭偷嗒爆乳小三Tasha，女方自爆為盛品儒「落仔」，自稱手上有醫生紙和超聲波證明。盛品儒事發後即向老婆蔡一鳳認錯，昨更攜妻到泰國公幹兼散心，兩人手上都沒戴婚戒，他們解釋沒這習慣。盛品儒孖老婆刻意晒恩愛：「太太原諒咗，件事好困擾，搞到佢食唔到嘢瘦晒。」蔡一鳳謂對老公心中有數，但訪問時哽咽說：「多謝呢個女人，我唔會理佢講啲嘢真定假，佢令我知道男人係會返屋企。」
Tasha：我會死心
盛品儒拍蔡一鳳膊頭安慰：「我覺得佢（Tasha）癲癲哋，可能要叫佢睇心理醫生！」蔡一鳳分享御夫術：「男人個心，如果係鍾意，推佢走都唔會走。」盛品儒否認令Tasha「落仔」，他說：「男人受到引誘最緊要識返屋企。」Tasha爆知道盛品儒住址，他反寸：「佢咁想見我，咪嚟我屋企見我！」盛品儒揶揄Tasha是癲，她昨電話回應：「話我癲咪癲囉，我唔想再拗。」Tasha強調與盛品儒交往沒有目的。她覺受傷：「我越揭佢（盛品儒）啲嘢，佢老婆會越傷心。」Tasha昨主動為事件畫上句號，她哽咽答：「我都要講Sorry，我會死心，怪自己冇帶眼識人，唔想再講。」