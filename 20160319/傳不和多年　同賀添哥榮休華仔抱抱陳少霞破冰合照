監製過《網中人》、《鹿鼎記》和《巾幗梟雄》等經典劇集的無綫金牌監製李添勝，將於下月1日退休。入行48年的添哥前晚在尖沙嘴舉行榮休晚宴，筵開22席，除無綫高層曾勵珍、鄧萃雯、陳山聰、胡定欣、陳少霞等外，連當年拍添哥《獵鷹》走紅的劉德華也畀面出席。96年在添哥監製《笑傲江湖》中飾演小師妹的陳少霞，曾是華仔天幕公司力捧藝人，她與澳洲富豪離婚後曾傳經濟欠佳，做單親媽媽獨力照顧兩女，及由豪宅搬到天水圍公屋居住，又有傳她曾找人向華仔搭路復出，惟華仔卻表示：「唔想再提呢個人。」前晚陳少霞跟華仔再次相遇，二人開心合照，粉碎不和傳言。陳少霞並將相片放上微博說：「感謝主！我們就這麼相見了！我一直不說話！謠言止於智者！他一直很疼我！我只是不想說，感謝主！」對於跟華仔重遇，陳少霞昨表示不作回應。
珍姐句句有骨

近日無綫召劉家豪和梅小青回巢，跟曾勵珍平起平坐擔任戲劇製作總監，對此珍姐前晚回應：「離開咗之後返嚟嘅人好多，佢哋只係其中兩個，唔需要覺得好奇怪……多個人就多一對手。」對於跟劉氏夫婦平起平坐，珍姐似句句有骨說：「冇所謂，各有各做，唔係得把口講……如果我做唔到嘢，就算俾二千呎嘅office我都冇用。」此外，68歲的添哥表示最喜歡《火鳳凰》、《楚漢驕雄》、《鐵血保鏢》、《網中人》和《親情》等劇集，問有否覺得無綫如今人才凋零時，他說：「冇辦法啦，各散東西。」採訪：羅慧敏攝影：沈健程