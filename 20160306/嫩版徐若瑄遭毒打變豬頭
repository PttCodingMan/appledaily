美女慘變豬頭！有「嫩版徐若瑄」之稱的退選港姐劉燕妮（Rika），早前參加ViuTV重頭節目女子格鬥真人騷《G1格鬥會》，據悉她在其中一場跟HotCha前成員黎美言（Winkie）對打的比賽時，Winkie竟出手狠毒，對住Rika雙眼及面部瘋狂攻擊，結果打到Rika左眼微絲血管爆裂，眼腫鼻腫，左邊嘴角瘀黑及滿面損傷，猶如被虐打般，令美女變成豬頭，而她的手指亦因打鬥而變形。據悉Rika左眼事後還出現飛蚊症，而當日比賽由Winkie勝出。
「同Winkie不是朋友」
《G1格鬥會》為下個月6日免費電視台ViuTV開台的重頭戲，參賽者除Rika和Winkie外，還有鄧穎芝、唐紫睿（Hazel）、龍小菌、郭思琳、鄧洢玲和王蘊妮共8位靚女。惟節目未出街已經連番爆出是非，指Winkie經常遲到及出手太重太狠而被其他參賽者杯葛。本報昨日致電Rika，對於是否被Winkie打到變豬頭，Rika說：「我係有一場係傷得好嚴重，但唔講得同邊個打。嗰場其實幾傷，眼爆咗微絲血管，醫生話需要一段時間康復，嘴瘀咗、鼻嗰幾日呼吸都幾困難。」可擔心毀容？Rika說：「冇驚毀容，係擔心嗰段時間工作，都因為傷而影響工作以致做唔到，𠵱家擔心隻眼為主。」Rika坦言受傷後躲在家中喊足幾日，幸現時傷勢已大致康復。對於不少人跟Winkie不和，Rika坦言跟Winkie不是朋友：「同Winkie少接觸少交流，我同佢冇話特別好朋友，我都盡量少接觸。」記者曾致電Winkie，但未聯絡得上。採訪：魯吉