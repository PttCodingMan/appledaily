【專題籽：易零壹綠】大學生走去執紙皮？玩吓咋？捱到瘦，腰骨痛，為乜先？為弱勢為環保，也為一盤未幫到佢哋畀家用的生意。兩個剛畢業的少年成立環保社企「拾易紙長」，以高於市價向老人家收購簇新紙箱，讓紙箱有第二生命，同時幫助被社會遺忘的拾荒長者。冇人做，我哋做，以自己的方式燃燒青春，撐！
記得有一天，我在等過馬路，幾張雜誌紙從拾紙皮婆婆的手推車吹到馬路去，她竟然衝出去撿，車煞遲一秒，人就沒了，我幾乎嗌到整個九龍都聽到。那些能讓風吹走的輕飄飄紙張，她看得比生命還重，畫面太揪心。要為呢個社會喊，會令太平洋水位上移。「拾易紙長」於去年11月正式運作，23歲的創辦人之一黃恩凱說：「以前30幾度坐喺冷氣巴入面，見到街上啲婆婆推住紙皮，覺得佢哋好辛苦，但唔試過做，根本唔知有幾辛苦。」以往隔窗觀望，同情心隨巴士駛開漸減。唔搬唔知紙皮重，壯男捱得多都傷氣力，更何況是佝僂老人。現在一公斤紙張回收價只有5至6毫，即係話老人家穿街過巷撿來百公斤紙皮，才賺得50至60元，捱足一日都未必有半百。而且廢紙供應過剩，紙價可能繼續下跌，拾荒者生計越來越朝不保夕。「拾易紙長」沒去劫富，但會濟貧，算是拾荒長者的半個「羅賓漢」。一個本來裝雞蛋、狀態良好的長身矮紙箱，二人出價每個2元幫長者買，如果把它當廢紙賣，最多只得6毫。而且他們主動去找婆婆收，免卻他們把紙皮左推右推。
太熱情嚇親婆婆　「惟有不斷打招呼」
紙箱公平貿易理念，源自另一創辦人、25歲的胡煒豪年前搬宿舍的經歷。「想買箱，發現搬運公司或ikea都賣成20蚊個，好貴，見屋企樓下的執紙皮婆婆有堆箱，就用五蚊一個嘅價錢買咗幾個，啲箱好新淨，根本可以循環再用。」用得點解要嘥？這嶄新經營模式現在於西環發芽，參茸海味、藥材、茶葉店都是他們的客戶。店舖平日要花約9元才買到一個新箱拆貨，用高質二手紙箱只需2.5至6元，視乎大小及訂購量而定，支持環保，也降低了成本。拾易指長這盤生意其實一舉三得。兩個年輕人在街上堆叠紙皮、推車運送，違和感達100。很多婆婆都被這兩名後生仔的熱情，嚇到個心離一離。「惟有不斷同佢哋打招呼，到佢哋認到我哋個樣，就會肯理我哋。」做社企當然唔預賺大錢，但一百幾十的交易，未計支出，平均每月只有約一萬元營業額，暫時未有利潤，莫講話畀家用，食餐飯都冇咗，點撐落去？胡煒豪說：「長遠希望能在環保紙箱上為客戶賣廣告，或用收集回來的紙箱作展板或舞台背景用，擴大收入來源。」創業要有心，守業就要食腦。他們暫時找到一家迷你倉長期用他們的紙箱，算是個好開始。如果沒一點成績，要得到父母支持﹐談何容易。「我爸一開始用『執垃圾』形容我哋。覺得我哋讀完大學點解要咁做，後來慢慢向佢解釋全盤計劃，佢先唔反對。」他們慶幸無家庭負擔，可以趁青春衝一次。
店名：拾易紙長facebook專頁：TheSecondBox
記者：葉青霞攝影：劉永發編輯：李寶筠美術：吳子豪