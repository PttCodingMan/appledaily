人在異地嘅我，見到個市大跌749點，真係學阿姐話齋，嚇都個心離一離！話說噚日喺歐洲嘅Zara見到一對情侶，個女仔明顯睇中件衫，問個男嘅意見，男就話件衫質地唔好、cutting唔靚又冇折，叫女仔唔好買，但女仔似乎好堅持，最後個男嘅講咗一句：「It's made in China.」之後個女仔就放低件衫了。個市冧到爆廠，開始有朋友話，建行（939）、工行（1398）股息8厘，呢啲基金愛股冇事嘅，家陣唔買幾時買？聽落好抵，但抵唔代表值，原因同樣「It's made in China」。基金買嘢睇基本因素，人民幣越貶越勁，美元兌人民幣已穿6.6。唔止銀行資產價值跌，貶值亦加快企業爆煲。內銀資產質素一向為人憂累，經濟本來增長已放慢，再加上貶值，火燒連環船下，或令資金鏈斷裂。基本因素差，本來就已令基金卻步；另外，出去同啲芬佬食飯，話好多外資聽到中國概念股都怕怕，話阿爺太難估，唔敢博，所以中概股都幾乎玩完。內銀股聽落係好抵，但內銀股價唔知有冇底，正如中國製嘅衫係平啲，但質素係點，大家都知。或者初時會有散戶血肉長城頂住，但之後如不敵大勢，分分鍾冚包散，賺息輸價。Fifi http://www.facebook.com/lovefrystock 本欄逢周四刊出