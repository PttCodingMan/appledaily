古天樂昨日以大使身份出席在旺角舉行的國際電影節記者會，今年財政預算案政府注資2,000萬元助港產電影推內地市場，古仔說：「係好事，但係幾多錢唔係重點，係點樣好好利用呢筆錢，可以發揮到大家嘅創意，大膽去發掘新題材。」至於會否考慮做導演？古仔肯定說：「唔會，做導演要放棄所有嘢，要完全抽離晒，暫時覺得仍然做演員好滿足，或者等我老咗冇嘢做先再諗。」剛剛在巴西拍戲回港的古仔，透露農曆年有放假，並說要捱眼瞓等吉時拜神，他又表示有陪家人去拜年，問到有否被催婚？他笑說：「從來都冇人催，佢哋仲笑住話好好，仲嚟拜年，唔知佢哋言下之意咁大個人仲嚟𢭃利是。」採訪、攝影：曹家誠