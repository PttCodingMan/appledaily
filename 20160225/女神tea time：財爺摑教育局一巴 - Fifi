財爺發表最新一份財政預算案，驚喜不大，反而睇到成份預算案唔少位都有骨，好似「一帶一路」輕輕提三次就算，又話要向內地推廣粵語電影咁。講真，預算案為「電影發展基金」只係額外注資2,000萬元，咁就贏到掌聲，亦順手幫香港市民出氣，摑教育局一巴，呢2,000萬算係使得值。講番股票，今日推兩隻股。先來隻中海油（883），股價應該已見底。我哋睇紐約期油，先喺1月20日造一個低位，見26.19美元；油價彈一彈後，但原來低處未算低，至2月11日低見26.05美元。至於中海油股價，自1月21日後，股價最低跌至去6.41元後，股價已沿上升通道上返去。講真，當大行連油價10美元呢個目標價都出咗，相信中海油股價已反映不明朗因素。未來策略係一跌就買，博中線油價反彈。唔鍾意大價股，敢博嘅可考慮隻富譽（8269），呢隻股之前「二供一」，供股價每股0.07元。當時供股只接獲19份有效接納，至於包銷商幾乎全數包銷，其已包銷所有11.9億股認購不足發售股份，即佔擴大後公司股本約28.96%。股價上周五先重上供股價之上，炒幾日後稍回。當供股幾乎由包銷商包晒，即係大莊怕輸過你，佢都唔驚你驚咩？所以現價都算係幾安全。Fifi http://www.facebook.com/lovefrystock 本欄逢周四刊出