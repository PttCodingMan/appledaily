渣打（2888）今日最低見三條四，44.4元，收市44.75元，跌6.3%，比去年供股價55.6元，潛水兩成。以為散戶過去一年輸得甘，但基金佬輸得仲大鑊。第一大股東淡馬錫，今年未夠兩個月，已經喺渣打身上賬面輸了超過100億元。其他基金公司例如安本資產（Aberdeen）及Dodge & Cox，賬面都輸超過30億元。很多人曾經問過，芬佬係咪好叻，坐盤好勁，睇睇渣打持倉紀錄，你會發覺芬佬都係蛋散一個，都係經常瀨野，都係見升就買，坐艇就死等。彭博資料，渣打頭30間最大股東，持股總比重共超過55%，上季尾（2015年12月21日）渣打持倉量，較上一季尾（2015年9月30日）的變動，居然有25間選擇增持或供股，佔比83%。減持的有4間，佔比13%，股權不變的，只有1間。持有渣打的芬佬，資料顯示超過1,000間，因此大家強迫金股票戶口，唔多唔少總有這個隻衰股。附表詳列輸死芬佬的名單。逾千間基金公司中，只有一間有渣打淨空倉紀錄，這就是一間英國倫敦對沖基金Marshall Wace LLP，截至2月10日，有空倉近2,000萬股，忍到今日，賬面賺4億元。渣打倫敦今晚6點報41.7港元，再跌多7%。股榮 https://www.facebook.com/stockwing1/ 