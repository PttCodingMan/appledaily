【本報訊】一份財政預算案，除將特首梁振英完全比下去，亦觸動有意選特首的新民黨主席葉劉淑儀的神經，她回應曾俊華是否熱身選特首時相當不客氣，指「選特首唔係只為賣口乖，講啱香港人聽嘅話係未夠」。對於葉劉言論，曾僅說：「佢好支持我㗎！」
指曾俊華公關技巧聰明
葉劉昨回應預算案，一開始便批評「冇新意、冇亮點」、「同過去差唔多」，指曾公關技巧聰明，「佢站喺香港仔嘅立場發表好多感嘆」，當記者問到曾俊華是否熱身選特首，葉劉稱選特首不能只靠「賣口乖」：「你（曾俊華）既然咁關心香港青年人，咁應該反省吓你做咗8、9年財政司，大學生出來嘅starting pay有冇增長到？」記者追問會否支持曾做特首或有否把她嚇退，葉劉說：「我哋講預算案，唔好太多節外生枝嘅猜測。」新民黨田北辰指曾在預算案最後提到，去年以facebook與年輕人多交流，葉劉聞言即時說：「我個fb都開咗7、8年，個page有成6萬5個followers，係咪？我下個月帶150個大學生去泉州，係咪？我諗（開fb）唔代表乜嘢，每一位從政者都應該關心年輕人。」■記者姚國雄