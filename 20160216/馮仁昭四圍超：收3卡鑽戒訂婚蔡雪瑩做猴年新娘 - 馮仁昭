有高登「至索主播」稱號嘅無綫前新聞小花蔡雪瑩，以及宅男女神黃美棋喺情人節齊齊「封盤」，雪瑩BB同上市公司太子爺朱威霖（William）訂婚，美棋BB就公開承認同有線主持鍾健威（Ray）嘅戀情，對唔少宅男嚟講，呢一個情人節肯定雪上加霜！
雪瑩BB同William拍拖未夠一年，但William就好心急咁同雪瑩BB求婚，以3卡鑽戒同鮮花攻勢打動女友下嫁。前晚雪瑩BB同男友喺尖沙嘴半島酒店食西餐慶祝，其間佢喺facebook上載戴住3卡巨鑽嘅拖手相，仲有張雪瑩BB攞住鮮花同男友合照相，笑住留言話男友會愛佢一世，冇耐雪瑩BB仲喺Ig貼相宣佈訂婚。馮仁昭噚日打畀雪瑩BB恭喜佢，問到男友求婚過程，佢話：「都係嗰啲行嘢啦！我哋食西餐，食食吓佢話：『其實有啲嘢想同你講……』之後求婚。」咁幾時結婚？佢話：「應該今年會擺酒！」求婚戒指係咪3卡？雪瑩BB就話唔知：「我哋好認定對方，佢問我如果汽水蓋嫁唔嫁？我話我都會嫁嘅！」撰文：馮仁昭