全球貨幣除美元外，競相貶值混戰已持續一年有多，若以日圓貶值為第一槍起算，更超過兩年。大蕭條嘅教訓係經濟不景氣時唔可以再玩貿易壁壘同關稅，但各國將貨幣競貶結果亦一樣。當一國貨幣貶值時，其出口貨變相減價有競爭力，當人人都爭住貶值，那已經係頂爛市，頂爛市就大家都冇得做。
市場關注G20財長峯會
近期外滙市場一個現象，日本宣佈負利率後日圓升值、歐元升值，甚至連人民幣離岸市場都升值，貶值嘅反而係最被睇好的美元。日圓升值，因為市場覺得日本央行已黔驢技窮，尤其日本央行已買入日本市場60% ETF，家陣連負利率都出埋；歐元亦有類似問題，ECB雖然放風3月可能擴大QE，但由歐洲第一日QE開始，市場已計數可供ECB買嘅資產擔保證券（Asset Backed Security）好有限，除非ECB改規則。至於美元，當多國開始實行負利率，市場質疑美國係咪仍然要加息？尤其早前聯儲局對銀行壓力測試嘅模擬情景，首次用上負利率參數。喺咁嘅情況下，人民幣亦暫時止跌，事關今個月尾G20將喺上海舉行財長峯會，市場關注會否有《新廣場協議》。日本嘅命運可以話係由《廣場協議》開始改變。八十年代日本GDP已經超越西德，成為全球第二大經濟體。而八十年代的美國，處於同黃金脫鈎後過渡為石油美元階段，經濟震盪，惡性通貨膨脹反噬，所以香港供樓供20厘息亦係該時期出現。七、八十年代made in Japan橫掃全球，美國終於頂唔順貿易逆差，喺1985年聯同英、法、日、西德於紐約廣場飯店枱底講數，美元兌日圓、德國馬克大幅貶值。而結果就係大眾熟悉的日本資產泡沫爆破，進入迷失的二十年，甚至三十年。今時唔同往日，現時美元唔再需要大幅貶值，憧憬人民幣會被逼大幅升值也不切實際。假如有類似《廣場協議》的新枱底默契，估計將會係各國就貶值幅度磋商，取一個大家可接受的平衡點，而非繼續無止境地頂爛市。另一方面，油價亦有類近情況。從技術走勢而言，WTI應該23至24美元為底，而近期WTI跌至26美元開始反彈，雖然再試一次雙底，甚至可能有三底、四底，但估計底位即附近。多個產油國雖表現出自己係硬骨頭，但放風有得傾。則油價及外滙都已達臨界點，油價底部開始形成，外滙市場開始就貶值份額磋商。但呢個臨界點恐怕只係中場休息，產油國咁痛苦都要拉鋸一段時間，何況各國貨幣政策。當年《廣場協議》成事，因為美元係世界貨幣定錨，不得不妥協，乃天下奉一國。今日卻要各國自己磨合，成事不易，所以美元獨強格局冇變。除前述貨幣，新興市場多隻貨幣亦有轉強迹象，貴金屬、石油、大宗商品轉強，配合早前估計股市會有一兩個月反彈，投資者暫時應可鬆一口氣。Mr. Tregunter本欄逢周二刊出