第一批香江上市老牌電力股中，哈爾濱電氣（1133）現價，只係高出2008年金融海嘯價兼8年嚟最低位13%咁大把，但家陣PB，已經比海嘯期時PB，大折讓咗60%，淨現金兼且係總市值兩倍，殘到no eye see！
有銀彈搞併購
首批香江上市嘅大型國企電力股，包括哈電（94年上市）、大唐（97年上市）、華能國電（902，98年上市），最後係華電國際（1071，99年上市）。哈電現價2.9元，比2008年海嘯價低位2.52元，只高咗0.38元，但講緊得0.26倍PB，比海嘯價對應0.65倍PB，折讓咗60%。其餘大唐發電，家陣0.53倍PB，比海嘯價時1.1倍PB，折讓51%、華能國電家陣1.03倍PB，比海嘯價1.4倍PB，折讓得26%，又華電家陣1倍PB，比海嘯價PB，無折讓。哈電到上年6月尾，揸現金高達176億港元，減晒公司債券、銀行貸款等，同客戶存款後嘅淨現金，仍然高達約91億港元，哈電貼近海嘯價嘅總市值幾多？得40億港元。單係淨現金，係總市值2.3倍！哈電長潛海底價，最大原因，係業績唔省鏡，但集團銀彈多，夠晒條件搞併購，喺加強競爭力底下，業績、股價先有機大翻身。短線睇，哈電若果質穿海嘯價，下個位，係以97金融風暴打後兩年，亦即係哈電上市以嚟最低殘期嘅平均PB（0.2倍）做參考，即係2.3元。到時，哈電每股淨現金，會係呢個價近3倍，連埋中線超賣，或者會引發一次大彈。錢雋細價股專家本欄逢周一、三、五刊出