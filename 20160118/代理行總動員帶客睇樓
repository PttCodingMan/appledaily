【屯門直擊】細價樓狂冧，記者昨午到新界西天水圍嘉湖山莊及屯門市中心地產代理舖視察，為數不少的市民被舖外放盤招紙寫明的「劈價」、「激減」所吸引而駐足停留，更有上車客被嘉湖山莊二手冧價的消息吸引而特意到屋苑睇樓。例如現時於筲箕灣租住唐樓的余氏夫婦便是其中之一。他們指現居所周遭環境欠佳，冀購買配套較完善的私人屋苑上車，惟目前樓價亦未跌至心裏價錢，故會再觀望。中原地產羅文幫表示，由於近期嘉湖山莊樓價下跌速度非常快，若與去年高位比較，跌幅達兩成。以兩房單位為例，去年第三季高位成交價逾400萬元，現時已回落至300萬元，早前連租約成交價更失守「三球」，低見290萬元，大單位呎價更低於5,000萬元，跌破「97價」。
夫婦想200萬買嘉湖
昨天睇樓亦見旺場，地產代理主管也要幫手帶客睇樓。羅文幫作為分行經理平時毋須帶客睇樓，但昨天也忙到人手不夠，「睇到我都要出去睇」，全日最少十枱客睇樓。但他直言，「啲客好水（還價深），噚日一對兩公婆，大約60歲，walk-in入來話要200萬頭買嘉湖，同事聽見成個人彈起，今日兩房賣緊300萬，佢話要200萬，真係畀佢考驗。」除了天水圍嘉湖山莊，中原李玉祥稱，將軍澳過去兩天睇樓量增加逾三成，主要是樓價跌多了人出來搵平貨。
【嘉湖山莊街訪】
未來樓價視乎加息
蔡先生：「廿年前一手買天水圍嘉湖山莊嚟自住，呢排樓價跌係受整體經濟及聯儲局加息影響，嚟緊樓價會點要睇吓加息加幾多。」
跌到200萬會入市
余生余太：「樓價開始冧，不過距離正常（價位）都仲有一段距離。如果嘉湖山莊再跌多兩成到三成，去到兩房大約200萬先會買。」