美心妹妹楊鎧凝（Celine）去年書展出寫真，但由於寫真中有幾張相被指意識不良，結果寫真被抽起冇得賣，攝影師事後還被重案組調查，至於Celine媽李珈珈就更加成為千夫所指，被指是見錢開眼的星媽。去年出寫真已經搞到一鑊粥，但未知Celine媽媽是否覺得外界已開始淡忘寫真事件，近日竟然捲土重來再幫囡囡出書，前日她在自己Instagram貼了Celine新書封面相，並指新書會在本月31日面世，同時留言力sell此書入面的插圖和內文都是囡囡親自操刀，又煞有介事話書入面會有亮點，叫大家要大大力支持。
網友勸罷買

可是不少網友見Celine妹妹再出新書，都鬧爆Celine媽媽今次又借個女吸水，還留言說只要冇人幫襯買書，Celine妹妹就不用再當大人的搖錢樹，唔……看來新書銷情都……！對於Celine再出新書，Celine媽媽以短訊回覆記者說：「之前一路都有寫網誌，一路都有整理文章同相片，書入面係關於Celine快樂成長嘅內容，今次本書扣除成本，會將收益捐畀兒童慈善機構。」問到會否擔心外界反應，她說：「本書講親子嘅，都冇乜嘢特別驚唔驚！」其實自從去年寫真風波之後，Celine妹妹的確靜了一段短日子，就連原本代言開的「美心」都冇得撈，不過件事隔了不久，Celine妹妹又開始出現於不同廣告和商場活動中。7歲人仔，又要返學、又要吸金，都咪話唔辛苦。採訪：王梓嫚