吳若希（Jinny）、Shine及黎美言（Winkie）昨日在大埔出席賀年活動，與粉絲提早賀年又唱歌表演。吳若希雖然是非多多，但今年收入勁升，她直言比去年多出一倍，會趁新年回鄉報喜，她說：「每年新年都有假期，因為我會同老闆講我唯一要求係要新年返鄉下，同家人一齊過，希望可以帶好消息返去話畀爺爺嫲嫲知。今年都算盤滿缽滿，都有一個double，利是都會封多啲，尤其係畀公司同事嘅開工利是，會封5位數字。」面對上年緋聞不斷，Jinny揚言希望來年可以行正桃花運，她說：「可唔可以正桃花，唔好爛桃花？我會畀心機，之前都唔係真，係流言，我都期待真，到時唔介意講。」
天佑利是有出冇入
Shine透露下月開始排練舞台劇，又南說：「今次對我係一個挑戰，因為劇入面要跳舞，係自己弱項，要放多啲時間練習。」而第一年派利是的天佑說：「以前派一封，𠵱家兩封，但係冇得收，以前專登新年做嘢有利是收。」天佑笑言趕不及生小朋友討回利是。至於單身的又南表示要效法Jinny圍住桃花行圈，希望帶來桃花運，他說：「工作好密，對另一半唔公平，唔係好事，但有拖拍又唔係唔好，好矛盾。」同場的Winkie回應格鬥真人騷和唐紫睿鬧不和：「冇必要再提，不嬲都唔係朋友，觀眾眼睛係雪亮。」採訪：羅慧敏攝影：陳俊強