蔡明紹呢兩季運氣麻麻，上季傷完手，今季初騎「隆鳳捌叁」閘內被隻馬整傷腳，又要退下火線，缺陣近5個月，到上月中復出至今，仍未有頭馬交出，數數手指他對上一次入凱旋門，已係上年9月13日嘅「精彩時機」。其實，蔡明紹上月復出當晚，幾乎憑「勇創潮流」贏馬，只係影相輸少少，差啲運氣，隻馬本周三晚(9日)改配梁家俊，不過同晚蔡明紹仍有匹實力馬「花紅」，有機會為佢打破悶局。「花紅」爭第六場三班1000米，隻馬上仗因楊明綸面部受傷，紹仔做替工臨時策「花紅」，估唔到有意外驚喜得亞軍，佢話：「『花紅』以往最叻贏四班谷草，上仗初上三班跑田草1200米，仲要排13檔，點知佢幾乎放到，大超級馬『活力小駒』好辛苦先過到『花紅』，我都嚇咗一跳，證明『花紅』狀態好fit！」蔡約翰、蔡明紹過往合作唔多，對上一次攜手贏馬，已係2013年11月嘅「劍飛聲」，雖然唔少騎師爭住騎「花紅」，不過蔡約翰好有人情味，決定繼續支持紹仔。「花紅」谷草1000米未威過，但今季初此程曾跑第五，嗰場只輸兩個幾馬位畀頭馬「威先生」，後駒其後三戰一冠兩亞，可見水準高，今次「花紅」排五檔，紹仔話唔一定要放，跟喺領放馬之後順走，一樣咁有威力喎！