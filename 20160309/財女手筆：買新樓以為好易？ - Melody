二手交投回暖，上車盤都好旺場，元朗映御更賣出可售單位的90%，發展商為買家提供最高八成一按，另有最高樓價25%的二按，首18個月免息。聽到二按，會否覺得好安心？咁你就中伏啦。二按即所謂的「包按」，其實真係好頭痕，銀行目前只提供六成按揭貸款，若果你想買400萬元以上的樓盤，需要有四成首期，160萬元，無？若果自住，可以向證券按揭公司借多兩成，你只要畀到80萬元首期就可以啦，80萬元都無，無問題，發展商提供二按，你得20萬元都可以上到樓。不過，有朋友剛剛買完新樓，形容地產商完全唔會同你計數，只想收咗你張票，仲不定時叫你借上借！當然，買樓係你，自己計最穩陣，先發現二按的光環只不過係螢光棒，到期就唔會照你。二按首3年息率為2.15%，比市場平，3年後，息率升，若再加息2厘，息率已大增兩倍至7.25%。以月薪3.2萬計算，即使你按年加薪4%，供樓佔收入比例亦由43%升至64%，如果再加息，你可能未必供得起樓，除非你唔使生活。結論，好明顯，做人唔好貪小便宜，要腳踏實地，如果未有充足儲備，千祈唔好貿然入市！Melody本欄逢周三刊出