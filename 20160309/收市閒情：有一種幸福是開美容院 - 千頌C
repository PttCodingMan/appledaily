有一種女仔，有啲男仔頭，又有啲儍氣，人人認為佢不修邊幅，唔化妝，唔戴con，着衫不求好索，但求冇錯，個頭仲經常有啲亂。好聽就叫率性，唔好聽就叫hea。呢種女仔，要你去做facial，以前嘅你，通常會答：「吓，唔使搞咁多嘢啦。」但踏入三字頭，唔知點解，突然發覺過去對美容院嘅抗拒，係因為自己太執着。終於，你的起心肝，登記美容院嘅免費facial。臨行入門口前，向自己千叮萬囑，「死都唔好俾佢說到買package！死都話自己冇帶錢！死都唔好簽卡」。雖然服務係免費，但入到去姐姐仍斟茶遞水，笑容免費供應。戲肉當然係facial嗰part，將一pat又一pat嘢揸上你塊面，個姐姐不斷講佢做緊邊個step。冷不防，姐姐就煞有介事咁講，「你塊面好乾呀，點解你平時唔敷mask呀，咁唔得㗎，你再唔理佢，遲啲塊面會好嚴重，阿囡」。「其實你一個星期做一次facial就好好多」，面隨砧板上，你冇得回應，「好過你之後出紋啦」，出紋，一句非常有殺傷力嘅字眼！係女人嘅大忌，因為「有紋有真相」，證明你係中女。好不容易，呢個唔知係洗面定洗腦嘅療程結束，隨之而來，係另一個洗腦療程開始。你被帶到去見客區，佢繼續踩你，「你唔好介意，你塊面真係點點點」，踩到你無地自容！跟住出場係一堆又一堆嘅package，「你買20次，都係$$$」、「分18個月，一個月都係$$，你買少件衫都唔止啦」、「一係咁，你買10次，分18個月，每月畀少一半」，將數砌完又砌，砌到你頭暈，你開始俾佢說到，然後乖乖地拎出信用卡。離開美容院嗰一刻，你開始懷疑頭先鬼上身。第一個星期，你好乖咁去book facial，第二個星期，你繼續book；到第三個星期，你真心唔覺得自己靚咗；到第四個星期，你覺得工作好忙好累或乜都好，總之唔想去了……一年後，package過期，你會嬲自己嘥晒啲錢，因為10次入面，只係去咗幾次。我今日話畀你聽，你畀美容院嚿錢，對你來講係買facial；但對美容院來講，佢其實係同你嘅「惰性」對賭。香港有幾間美容院上市，單係睇幾間條數清清楚楚嘅公司業績，你就發現，一年有超過4億錢，係啲女人買咗package唔去，你冇睇錯，係4億元！呢4億元係白畀美容公司！以將於星期五上市嘅醫思（2138），即係DR REBORN母公司為例，2014年有超過2億元套票，一年後冇用到過期！2014同2015年，因為套票過期而入賬嘅收入，佔總收入接近四成！至於修身堂（8200）上年過期套票收入貢獻，佔療程服務總收入46%；必瘦站（1830）情況一樣，佔超過兩成。所以，你話有邊個行業，可以幸福到，有人不斷樂此不疲地，雙手奉上真金白銀而又不求回報，除咗賭業，就係美容院。所以嚴格來講，白畀錢嘅你，係賭輸咗，輸咗俾你嘅「惰性」。千頌C http://fb.com/winbigwok 本欄逢周三刊出