華瀚健康（587）啱啱派咗靚仔半年成績單，新發展醫院瓣數，靚爆鏡。食住勁厚需求，全年業績照計一樣省鏡，預測7倍PE，比上市以嚟平均值，同近磅行家，平咗一大截。華瀚最新半年盈利增長31%，到3.9億元，而近年新拓嘅醫院相關瓣數，半年溢利就一枝箭飆升近19倍，到9,500萬元，好爆炸。
食正國策需求勁
呢期華瀚食住上，已計劃包括三個月後投入營運兩間醫院，又打造生殖健康、醫學整形連鎖醫院，同承接合作醫院，推康復中心、月子中心等等。講過係，有預測，明年內地醫院住院人次，會比2012年升兩倍到4,430萬，連埋二孩政策，華瀚食正國策帶嚟嘅勁厚需求。華瀚上年供股攤薄，今年全面反映。就算係咁，當今年度EPS，係半年EPS起個孖，到0.106元，實際經營EPS增長，都達到86%，預測7.4倍PE，比起華瀚上市以嚟平均17.8倍、近磅行家和美（1509）今年預測19倍PE，鳳凰醫療（1515）17倍PE，都平咗近60%！華瀚到上年尾揸淨現金33億元，集團由上年4月到家陣插咗近70%，接近三年底。現價0.78元，市值都係得58億元，又係超級現金牛。華瀚大股東Bull's-eye，繼上年4月供股後，用咗1.8億元，增持華瀚1.63億股。上月尾，又再以近華瀚現價，增持2,744萬股，最新揸華瀚28.58%。呢個權益，貼近海闊天空嘅全購水位。買華瀚，上番10倍PE，都講緊要升35%到1.05元，未有耐追到行家PE，同華瀚供股價1.3元。錢雋細價股專家本欄逢周一、三、五刊出