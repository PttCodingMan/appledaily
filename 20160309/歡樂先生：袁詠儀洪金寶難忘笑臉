杜惠東在娛樂圈浸淫逾40年，76年加盟嘉禾電影廣告部做主管，照顧過不少藝人，不少圈中人得知其死訊，都大感可惜，異口同聲表示杜Sir是個大好人，並讓人感到歡樂。
袁詠儀
杜Sir人好好，同我哋做宣傳好好笑，佢一定會企喺身邊陪我哋做訪問。佢係宣傳部高層同老臣子，但從來唔擺款，希望佢家人節哀保重。
洪金寶
身邊老朋友一個個離開，早幾日馮克安，𠵱家又杜Sir，希望佢一路好走。佢為人相當好，成日笑口騎騎，以前我哋私下有飲吓茶，趁𠵱家未有癡呆，要多啲同老朋友見吓面。
惠英紅
當年我拍嘉禾戲，杜Sir負責宣傳，幾乎日日開工都見到佢，有時佢帶隊出埠宣傳，佢對我哋照顧得好妥貼，唔係交差就算，佢樣樣嘢都體貼，真係攞個心出嚟。
元彪
又走一個，上咗年紀冇辦法，呢個年紀差唔多。我自從離開嘉禾之後，又成日唔喺香港，近年同杜Sir少咗見面。
薛家燕
認識咗杜Sir幾十年，佢係呢行前輩，佢除咗係電影宣傳人員，又係專欄作家，記得我細個都接受過佢訪問，杜Sir可謂睇住我大，接到佢死訊好難過、好突然。
葉蘊儀
我喺電影公司認識杜sir，嗰時入行烚吓烚吓，成日要去外地拍戲同宣傳，留喺香港嗰陣就會見到佢，佢個人好nice，聽到呢個消息好愕然。