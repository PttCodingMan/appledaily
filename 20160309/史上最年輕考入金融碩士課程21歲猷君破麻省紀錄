賭王何鴻燊四房公子何猷君認真叻仔，就讀麻省理工（MIT）的他僅以21歲55日之齡，破紀錄成為史上最年輕考入麻省金融碩士課程的學生，昨日他在社交網公告喜訊，又影相又拍片大肆慶祝。猷君更着上印有「GENIUS（天才）」字樣tee，興奮到在校園頂尖跳起大叫，高呼自己是genius。從小已是數學天才的猷君，讀小學時連續兩年在「世界數學測試」邀請賽中贏獎，當年還獲賭王爸爸親自頒獎。今次猷君更以史上最年輕之齡獲錄取，他在社交網用中英文雙語驕傲宣告：「今天很開心想告訴大家，我考進了MIT的金融碩士課程！而且還破紀錄成為史上最年輕考進這課程的學生。」
幾千人報考收百人
身在美國的猷君昨在電話回覆本報表示：「爬上去有特別意思，MIT有個傳統係學生偷偷爬上去捉弄學校，很少人成功，你可以上網看看。有人最厲害試過把一輛警察車放在頂尖，爬上去超級危險。」這個課程要讀一年，猷君說：「照我所知係有幾千人去考，今次收咗大概一百人讀。」問到這科收生門檻是否很高？他說：「分數冇話要到幾多分，但當然係收最頂尖學生啦！MIT課程咁難，佢哋多數收做完嘢有工作經驗嘅學生，所以係破咗紀錄。」
掛住家人返港創業
問到畢業後會否留在美國工作？還是回來幫手打理家族生意？他說：「唔知道，應該會返香港創業，我12歲就出外國讀書，去咗好耐，好掛住屋企人。」家姐超盈亦為弟弟感驕傲，昨在社交網貼祝酒相，抵死留言吩咐猷君：「搵多啲錢買Hermès birkin手袋畀我，都可以買一個畀你嘅女友Kimmy。」採訪：唐如