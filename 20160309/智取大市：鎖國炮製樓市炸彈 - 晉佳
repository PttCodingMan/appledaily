內地一線樓市好熱好熱，點解熱到咁呢？重點原因肯定有一個，就係鎖國。今年內地GDP增長目標6.5%至7%，但廣義貨幣M2增長目標達到13%，增幅又一年拋離GDP，以國情嚟講，本來唔係乜嘢特別，因為實情年年都係咁。之但係近半年出現走資，今年初直頭鎖國，唔畀資金走出去，同時又歡迎資金流入，就算冇外資流入，都有國企借美元，然後可能調動美元返大陸，再換番人民幣，所以無論點走資，人民幣供應都唔會緊縮，造就樓市急升嘅條件。舊年1月外滙佔款下跌6,445億元人民幣，但外滙儲備1月跌995億美元（約6,474億元人民幣），反映外儲下跌主要因為外資走佬，而外資沽售資產未必單單係物業，亦可能係債券、股票之類。但另一邊廂，人民幣增加咗供應之後，要搵資金出路途徑就好有限，由於中國人都唔信股票，大家只覺得係用嚟炒而唔係用嚟揸，所以有錢都係先買最有FF空間嘅一線樓市，令短期內喺一線樓市嘅資金有入冇出。樓市爆升最大的問題，係爆煲。呢一刻，銀行想借錢出去，經濟衰之下苦無對象，偏偏最值錢嘅係物業，如果物業被人瘋狂抵押借錢，或「首付貸」買樓成行成市，到樓價爆煲時資不抵債，到時銀行硬啃壞賬，貨幣緊縮速度可以你點印銀紙都頂唔住。晉佳 https://www.facebook.com/advanceguy1/ 