鄧麗欣（Stephy）和方力申的十年情已逝，Stephy被爆疑忽然轉「性」有斷背新歡，跟排球教練鄧衍敏（小牛）蜜遊台灣，昨日一對舊情人先後現身機場，卻無緣相見似真的緣盡！由台返港的Stephy自分手後首開腔，兩度落淚喊到鼻紅紅，澄清小牛只是普通女性好友，自己跟小方能否復合只能隨緣，對於小方分手後借酒澆愁，Stephy黯然說：「知道佢身邊有朋友陪佢傾訴！」
現年32歲的鄧麗欣和36歲的方力申未能好好戀愛，於本月17日發聲明宣告十年情告終，之前傳小方沒計劃結婚兼不思進取令Stephy心死求去，怎知日前驚爆Stephy疑有斷背新歡，跟排球教練小牛蜜遊台灣攬腰餵食。昨午5時許，Stephy結束台灣之旅抵港，分手後首接受傳媒訪問，戴黑超着黑長褸的Stephy神情凝重，面容憔悴。
「未有時間消化」

Stephy先交代分手後行蹤，她說：「其實喺發表聲明前幾日已經離開香港，想搵地方畀自己消化件事同清醒吓，頭幾日自己唔敢睇報道，之後睇番報道同粉絲留言，知道大家好擔心。」講到分手，Stephy眼紅紅忍淚聲顫：「要回應呢件事唔容易，發生好快，喺決定分開同公開，自己未有足夠時間消化！感情始終係兩個人嘅事，咁多年要三言兩語分析好難，喺大家眼中可能覺得我哋係童話，但喺我哋真實感情裏面，我哋都好似一般普通情侶面對好多問題，當問題累積好難解釋畀大家知，變咗好難解決一件事。」
問到小牛是否最大問題？Stephy澄清說：「今次去台灣除咗放假，仲處理排球嘅事，佢只係身邊一個好普通女性朋友，大家應該用正常角度去睇，件事就唔會咁複雜。」會否擔心被誤會同性戀？她說：「其實我完全冇諗呢樣嘢，因為我角度佢只係其中一個好好女性朋友，大家唔好揣測太多，除咗傷害我哋兩個，仲傷害身邊朋友，因為始終感情兩個人嘅事，要消化處理。」跟小牛有否發展機會？Stephy再次強調：「佢只係好好朋友，我哋可以話亦師亦友，嚟緊有排球拍攝需要佢指引，保持友好關係。」問到跟小方復合機會？她說：「將來嘅嘢隨緣，暫時我覺得可以做好好朋友，亦都希望我哋會繼續工作，希望我哋關係會保持好好。」小方認識小牛嗎？她說：「冇正式介紹過，因為排球喺9月集訓，當時小方都知呢件事。」問到覺得小方會否相信她跟小牛清白？Stephy說：「我同小方呢段時間雖然冇乜聯絡，但我覺得我哋有共識。」
小方聞小牛黑面

有指她跟小方於2月曾去旅行箍煲？Stephy否認：「當時唔係乜箍煲旅行，只係大家都去台中，有私人事去兩日。」再問分手是否不涉第三者？她說：「聲明、我嘅文章同小方都講過唔涉第三者，分手係我哋一齊決定。」對於小方日前被本報讀者「爆相爆片」目擊買酒借醉澆愁，Stephy說：「我唔信會咁，知道佢身邊有朋友同佢傾訴同陪佢，我都認識佢啲朋友。」問返港後會否跟小方聯絡？她說：「會搵適當時間，我都要唞一唞。」Stephy結束訪問後行去停車場，其間終忍不住兩度掉淚，喊到鼻都紅了。至於舊愛小方昨亦現身機場，於下午2時許在助手陪同下飛長沙工作，兩人前後腳同處一方卻無緣相見，似乎緣份真的盡了！小方被傳媒問到知否Stephy返港？他說：「知，我哋同公司㗎。」追問Stephy跟小牛的斷背緋聞，小方黑面說：「唔回應啦！」採訪：黃曉妍、黃曉程攝影：葉君海、徐錦池