新婚的羅仲謙和楊怡昨日終於由英國飛回香港，約下午3時半，心情大靚在機場笑住手拖手接受傳媒祝福，但現場混亂，擾攘5分鐘才能做訪問。榮升羅太的楊怡左手無名指戴上巨鑽婚戒，估計主石約3卡，四邊鑲滿鑽石，sweet爆的她說：「呢啲嘢幾多卡唔緊要。」兩人不肯透露求婚過程，只說是在今年，楊怡感動到喊。問楊怡事前知不知？謙謙搶答：「知道我咪好失敗？」突然結婚是否奉子成婚？楊怡大反應謂：「唔係啩？咁快，我條腰今日好似22吋。」
在港補擺酒
問是否已簽紙註冊，他們說：「當去旅行，一行十幾人左右，希望雙方家長見面，有甜蜜、美好回憶。」兩人透露會在香港補擺喜酒，但未必會返圍村。問到當日愛的宣言？謙謙笑言：「講英文㗎喎，唔好啦，𠵱家講會甩甩漏漏。」謙謙解釋為何到英國利茲普城堡結婚：「因為我鍾意英國嘅古典氣氛，同埋我希望太太好似公主咁出嫁。」楊怡冧爆甜笑說：「多謝。」問到婚禮費用？謙謙說：「唔重要啦，最重要係令太太開心就OK。」楊怡直言仍未習慣被叫羅太，問她與無綫續約成數時，她搞gag謂：「今年擺酒成數一定高。」是否趕生B？她說：「都唔係咁急啫，順其自然。」謙謙補充：「我太太都唔急我急乜嘢？」謙謙之後要出外開工，可擔心新婚就分開？楊怡說：「幾好吖，我唔使偷偷摸摸。」二人承認已同住，臨離開謙謙應記者要求錫了楊怡額頭兩次，之後一齊返將軍澳寓所。
返家後，楊怡立刻更新微博再放閃，貼二人手牽手的婚紗照並寫：「將踏入人生另一階段，謝謝你從此牽着我走……」胡定欣、胡杏兒等留言祝賀。之後羅仲謙回覆：「羅楊怡，謝謝你的愛。」另外，讀者Man昨透過本報「爆相爆片」，提供一張羅氏夫婦等前晚6時許在英國希斯路機場的相片，Man透露他們乘坐的並非經濟客位。採訪、攝影：黃曉妍、畢紹基、馮嘉銘、葉君海、黃曉程、吳耀輝、徐錦池