再有出位新人絕橋「搲人情」，遭網民圍攻。網上熱傳一張喜帖，除附上傳統邀請函外，更有一段新人留言，同時宣佈二人「雙喜臨門」，愛情結晶品將於12月出世，但指「為了讓得來不易的小天使能有更美好的未來」，要賓客將禮金匯入指定銀行戶口作為子女日後的「教育基金」，更要求婚宴當日「帶同收據交予迎賓處以作核實」，令收帖人甚為反感，反問「我幫你養埋個仔好冇？」自稱是新娘同事的收帖人在網上討論區貼公開該張出位請帖，稱大家原本並不相熟，「平時都只係hi、bye咁」，但新娘日前派帖卻寧濫毋缺，「仲要連part time(兼職)都畀埋，我心諗人哋學生嚟㗎咋，平時返工都係返得嗰一陣，好心就放過人！」當見到喜帖內居然分別印有中銀和滙豐兩個銀行戶口號碼，並要有入數紙作證，「真係爭啲『嘩』出嚟，我未見過啲人拎埋肚入面個B嚟拎人情」。收帖人稱，收到帖原本已預算要付人情，「但最嬲都係你要我拎埋入數紙去飲，點呀而家？驚人走你數？」直指新人「搲人情」做法甚為失禮，「請飲請到咁就不如唔好請，真係失禮人又失禮自己。」不少網民對該封喜帖都表示難以接受，有人直指「都知養個B好貴，但係咁樣嚟拎人情真係好O咀囉」，更有人質疑新人想擺一次酒收兩份人情，奉勸事前得失賓客只會令更多人「放飛機」，得不償失。但亦有網民欣賞新人開宗明義「夠率直」，「你自己小家，人哋只是想方便大家，直接過數人情，你就歪曲件事。