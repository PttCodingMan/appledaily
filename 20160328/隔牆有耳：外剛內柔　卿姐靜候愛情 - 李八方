民主黨主席劉慧卿做埋今屆立法會任期就退下議會火線，卿姐接受dbc數碼電台《美好的時光》訪問時形容至今精力充沛，「好難退休」，但至今未諗卸任後有乜搞。卿姐一向少談感情事，主持人張寶華冒住捱鬧風險，問卿姐感情有冇着落？卿姐講明鬧硬之後呢，就引述資深評論員秦家聰話佢嫁咗畀工作，但其實自己係嫁咗畀香港箒。咁點解唔拍拖？卿姐強調冇話唔諗住喎，不過係唔拍咋噃；咁……有冇對象先？卿姐喺哈哈笑聲中話喎：「就算我有呢個心情，啲人睇電視見到我，都會好驚我，哈哈哈哈哈……」更一度自稱「好溫柔㗎」。張寶華引述有政界中人話卿姐私下不知幾溫柔，卿姐即刻回應：「你叫佢哋多啲喺電視講啦……」