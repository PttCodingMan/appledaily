被封為「嫩版吳佩慈」的龔慈恩愛女林愷鈴（Ashley），最近與30多個同學仔夾份在維園年宵開檔，售賣以本地一位藝術家親手寫的特色字體作賣點，將時下一些歌曲歌詞、搞笑潮語等，印於透明貼紙上。日前Ashley放學回家後換上便服，便匆匆趕到維園睇檔，身為媽咪的龔慈恩亦專登到場為她打氣。
執貨推銷一腳踢
首次落場做推銷的Ashley，在攤檔內與眾同學落力呼喊推銷產品，向途人細心講解價錢及概念，售賣品包括保溫暖壺、布袋及筆記簿，一有空檔又要幫手執貨，Ashley說：「學期初已經籌備，冇諗過真係會成功，因為我哋只係一班中學生，睇見啲大學哥哥姐姐好叻先做到呢樣嘢，但原來只要肯嘗試，冇想像中咁難。」Ashley又大讚好好玩：「我哋一班同學輪流落嚟睇檔，過程亦冇我想像中咁辛苦，可能未到人流最多時候，但好好玩，見到啲人唔係想像中咁冷漠，個個都好熱情地想知班中學生喺度搞乜嘢，今次學到最多係溝通過程、點樣投個攤位、計數方面自己就麻麻地，要其他同學負責。」
感謝媽媽畀自由
龔慈恩很支持Ashley今次的計劃，雖然女兒這段期間忙個不停，不過她坦言不會為此而心痛，反而鼓勵她開心學習做自己，龔慈恩說：「好多家長都出錢又出力，搭棚都有份，我叫最少幫忙，大家都不計成本，只想佢哋開心學習。」向來孝順的Ashley見到媽咪的支持和鼓勵，當然攬攬媽媽拜早年：「恭喜發財，身體健康」，至於猴年的展望，Ashley則說：「我希望繼續做到自己鍾意做嘅事，又顧到學業。」採訪、攝影：卓寶花