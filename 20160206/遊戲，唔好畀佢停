近期蔡約翰馬房不停發動攻勢，三扒兩撥已進佔榜首位置，睇番蔡廐近四次田戰皆有馬贏，合共取得七win，值得留意係頭馬中除「育成寶寶」屬五歲馬外，其餘皆由四歲馬建功，可見練者專靠呢類年輕馬在沙田數糊。今期蔡廐陣營中，只得「開心遊戲」及「飛廉之子」屬四歲，料屬出擊重心。第六場四班1600米之「開心遊戲」近兩戰均角逐1400米，並取得一冠一亞未失Q，今仗雖然增程初跑1600米，不過既然外地同母姐姐Crackling Rosie三捷均贏1600米，估計「開心遊戲」增程威力更大，有力取得出道後第二場頭馬。至於第十場二班1400米之「飛廉之子」，今季六戰獲三勝兩位一殿，四歲馬表現大熟大勇，今組對手只得一匹「永同天下」剛於上仗跑入前兩名，相信「飛廉之子」要再下一城絕非難事。