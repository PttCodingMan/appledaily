左丁山呢一排讀咗不少討論TSA嘅文章，覺得教育學者未免陳義過高，普通讀者睇唔明。家長反應一分為二，一派贊成，一派反對，前者覺得TSA冇乜唔妥，後者認為TSA整體係剝奪學童身心健康。邊個啱呀，好難下結論。有一晚到靈堂向親戚致祭，見到一位小妹妹跳跳蹦蹦，雖知道佢嘅舅公歸天，仍然天真到不知愁苦，笑口迎人。左丁山問佢：「你讀幾年級？」答曰：「三年班！」再問：「咦，要考TSA喎，有冇補課補習做練習？係唔係好辛苦？」小孩答：「冇呀，TSA好易啫，同學校教嘅功課冇乜唔同。」呢位小女孩原來就讀於深水埗某著名小學，教育版新聞見過，話呢間學校以功課多而聞名，但小女孩話：「十樣八樣功課好閒啫，我有時間玩嘅。」想深一層，當年肥仔K讀一間好普通嘅小學，亦經常有十樣八樣功課，以前未曾驚過，今日則大把家長嘈，可能係思潮有變，社會形態與以前不再一樣咯。小女孩外婆、媽媽在座，睇見佢地三位女士，幾有感觸。外婆讀小學畢業，因家貧，不升學，讓細佬讀上去，此乃60年代常事，貧家女要讓弟弟升學，因此外婆一生做基層工人，醫院女雜工，捱大個女，女兒住在公屋苦讀，冇錢補習，靠自己努力考入科技大學會計系，畢業成為會計師，生活穩定，於是到咗第三代，小女孩可以入讀名校。呢個活生生的50年來一個基層家庭之進化故事，全香港都有，所以小女孩母親話：「讀書係要勤力苦拼嘅啦，考TSA冇乜所謂。」點解有咁多家長覺得有所謂，TSA試一定要廢除呢？而且意見好強烈噃！左丁山唔識答，只知道不少朋友高呼要送子女到英美讀書，脫離香港教育苦海，就未免天真一啲。如果外出讀書係求輕鬆，避開太多考試，求求其其入到大學，到英美係啱嘅，但如果望子成龍，要求兒女至少入到UCL、LSE，進而一步入長春藤大學，牛津劍橋嘅話，到英美讀中學一樣緊張無比，讀到仔女嗌救命。美國普林斯頓大學附近一個校區West Windsor-Plainsboro，以一流學校聞名，學生入MIT，拿奧林匹克科技比賽獎狀，贏音樂比賽，及考SAT滿分嘅學生，比比皆是。最近學校區教育總監要求學校有一晚不設功課，取消中期試，目的係讓學生不要死讀書，放鬆啲可以去玩吓！但所有亞裔學生家長都反對，抗議之聲四起，因為咁搞法會導致學生水平下降，考唔到哈佛MIT喎，但白人家長就贊成呀。香港學生出到去，要跟白人學生玩吖，還是跟亞裔學生苦拼？