港華燃氣（1083）由2014年10蚊高位，累插咗55%，貼近5年橫行底，明年得7倍預測PE，環保大趨勢，潔能肯定係鐵膽，要睇睇港華燃氣。先睇數據。天然氣喺全球一次能源消費結構當中，達到24%佔比，歐、美地區天然氣佔總消費量，亦分別達到31.7%同27.8%。國際能源署預計，由2014年到2040年，全球天然氣需求增幅，更加翻半番以上！
煤氣支持具競爭力
睇到亦諗到，天然氣唔似得風電、太陽能，受到氣候、技術，轉輸限制，供應穩定，有歐美呢啲先進體為例，天然氣喺潔能消費中，已經佔一個好大比重，嚟緊日子，消費增幅，亦會好勁。內地點？喺一次能源消費中比重，得5%咁大把。家陣內地力谷搞環保，提出2020年天然氣喺一次能源消費比重，要達到10%戰略目標，呢瓣企業有運行。港燃大股東，係大孖沙四叔系統煤氣（003），有咁強大、有經驗，同靚仔品牌嘅大股東back up，港燃喺內地有得fight。場內專業評估，港燃快派2015年全年EPS 0.48元，明年同後年EPS 0.53元同0.58元，明年得7.4倍PE。又港燃前身百江燃氣，2007年正式改名，8年嚟平均22.7倍PE，港燃比起呢個歷史值，平咗66%。場內有級數行家潤燃（1193）明年預測12.3倍PE、中國燃氣（384）11.7倍，港燃又係平咗截。煲港燃，單係睇澳洲聯邦銀行上年7月每股增持成本價7.13元，現價4.36元都講緊要升64%，明年預測PE，先追到中燃。錢雋細價股專家本欄逢周一、三、五刊出