剛離開從事超過16年的投資銀行。現時不用朝朝7點返到公司，不用日日揸住部blackberry睇那些無可能睇得完的email，最正莫過於不用再俾老闆捽數，總言之「爽」，成個人都輕鬆開朗了。最近跟舊行家、同事飲茶，他們知我離開投資銀行，都不知幾替我高興，個個都send個WhatsApp來恭喜我。有趣嘅係，記得6、7年前我跟他們提過我想離開銀行去做自己想做的生意，他們個個當時都話我儍，高薪厚職，福利又好，出trip一定坐business class，又住5星級酒店，朋友介紹你的時候，總要提及你是那間投行，好似有個iBanker朋友好威，人人眼中的高尚行業，點解現在個個行家都覺得銀行玩完，夕陽行業、走得快好世界？在我讀書時期，記得每年1月就成日在新聞、報紙講某某投行高層，獲派幾多幾多年花紅，平均Front office都分幾個月，所以我同自己講，讀完書當然做iBanker啦！非常好彩，畢業後真係入到投行，亦都見識過分幾年花紅的滋味，但呢個滋味只係維持到2008年。2008年金融風暴，真係吹冧了很多銀行，要消失的消失，有些要政府救亡，銀行股大散，樓價大冧，每個人都歸咎銀行「亂咁嚟」，搞亂全球經濟導致金融危機，銀行不斷推銷高槓桿高風險的產品來賺取最高收入，那些錢就去了班iBanker的花紅度，朋友介紹你的時候就會講佢就係成日sell「I kill you later」的那些iBanker，由高尚行業一下子變成無貢獻的行業，實在無癮。眼見你班iBanker分紅分得咁happy，全球各國金融監管機構開始設法限制花紅嘅制度，今日的花紅就名副其實的bonus。有就真係bonus啦，無就繼續晨早起身返工啦老友。我諗大家成日都聽到銀行被不同監管機構控告協助洗黑錢、造市、聘請商界、政府高官子女來換取生意上的方便，大部份最終用錢去解決，銀行被重罰，那裏還有錢去分紅，有錢都儲起來，點知過幾年又遇到甚麼危機。好多人講，錢可以解決到嘅問題就不是問題，以前投行工作時間超長，壓力大，老闆捽數「問候」，只要年尾有花紅就點捽都無問題。現在無錢，難怪各位朋友都覺得銀行有問題，夕陽行業，Game Over等等。波叔mailto:chaterhappyman@gmail.com