時勢造英雄，於今日資訊爆炸嘅年代，一個人有創意，全世界都搶住要！「快的」最新招聘廣告，誠徵宇宙能人異士，加入團隊出任創意總監。廣告嘅重中之重係，推薦人可獲獎金5萬大元，當然，被推薦者係要過到試用期，快的先會畀錢。5萬蚊「出賣朋友」價，又確係幾吸引，現千頌C公開推薦以下人士。
給「快的」：你好，本人現熱情推薦、強烈建議，　貴公司撬走香港立法會議員吳亮星（個老朋友），出任創意總監一職。原因好簡單，創意總監屬高層職位，當然要請一個行內人。雖然「快的」主打的士市場，但如果總監本身了解全港水陸兩路交通行情，相信可以幫到公司更了解行業需求。呢方面，本人拍心口保證，吳議員（個老朋友）絕對勝任！當佢（個老朋友）有能力、有方法可向吳議員通風報信，指銅鑼灣書店股東李波同員工，係偷渡返大陸嫖妓，就知呢位人兄嘅內地人脈唔簡單！短訊上一句「熟途老馬都知」，香港坐「洗頭艇」返大陸係唔使用回鄉卡，此正正反映吳亮星（個老朋友）正正係熟途老馬，非常熟知各路交通渠道，連中港運輸非法神秘窿路都知，相信佢絕對可以幫到　貴公司覓得新市場。有往績有真相！吳亮星（個老朋友）一提到「洗頭艇」呢三個字，令呢種交通工具嘅名氣一時無兩，喺fb詢問度極高，大部份人一日之間長知識！吳亮星（個老朋友）可算係「洗頭艇之父」！呢種行銷手法，講得上係驚天地！泣鬼神！誠如招聘廣告所言， 　貴公司冀覓得「宇宙能人異士」，吳亮星（個老朋友）既為「洗頭艇之父」，單係呢個名，已經係宇宙最強！創意方面就更加係滿分！一個唔係高官、唔係議員，只係書店店東，竟要偷渡嫖妓，最後被拘，更無辜牽連中聯辦，累泱泱大國遭香港無知市民謾罵，劇情峯迴路轉到，恐怕連MK Woody Allen葉大導都諗唔到，齋聽更以為係《飛虎出征》續集《書局出征》！即係咁，二次創作得精彩，都要有創意先得，吳亮星（個老朋友）絕對係鬼才，　貴公司真係可諗諗！搵唔到佢朋友？即係咁，「我朋友乜乜乜……」呢類開場白，大家一世人應聽過N次，你懂的，朋友呀嘛（拍拍膊頭）。千頌C http://fb.com/winbigwok 本欄逢周三刊出