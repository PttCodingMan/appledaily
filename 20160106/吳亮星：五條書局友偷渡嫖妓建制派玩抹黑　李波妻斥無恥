【本報訊】銅鑼灣書店股東等五人接連失蹤，至今下落不明。股東李波「親筆信」指用自己方式回內地助查，未釋港人疑慮，金融界立法會議員吳亮星卻引述朋友訊息，指「五條書局友」偷渡回內地宿娼嫖妓被捕，言論一出即惹眾怒，指摘吳亮星無良無恥。據知，各大親北京社團，昨日曾同步瘋傳這段「朋友短訊」，有收訊者懷疑背後由中聯辦發功，抹黑李波等人製造「唔抵幫」假象，老屈嫖娼似乎並非個別滑稽言論。記者：馬志剛
立法會保安事務委員會昨日開會，泛民議員提出要求討論銅鑼灣書店五人失蹤事件，指李波未經正常渠道離境，涉及保安政策漏洞。會計界議員梁繼昌表示，商界朋友對此事感到非常驚惶，「突然可以人間蒸發，仲邊有信心喺香港繼續投資？」金融界議員吳亮星緊接發言，表示自己同樣有商界老朋友，對此事感關心傳來短訊，隨即朗讀短訊內容：「五條書局友被傳係分別先後坐『洗頭艇』偷渡回內地宿娼嫖妓，更當場被公安拘捕，並被拍下片段為證，其中主角李乜個老婆已收到有關嫖娼被拘照片，氣憤之餘惟有死死地氣向香港警方要求急急銷案。」
吳亮星繼續朗讀指，「李乜」在報平安信件中說是用「自己方式」返回內地，即是偷渡，「熟途老馬都知，係香港仔甚至長洲，夜晚都有俗稱叫『洗頭艇』返內地桂山島、伶仃島、外伶仃島，既唔使用回鄉卡，又冇出入境紀錄」。其他建制派議員亦強烈反對在委員會討論事件。民建聯陳鑑林說泛民議員反應激烈，政治抽水，報章又大吹大擂，希望警方繼續徹查，「還一啲人清白」；旅遊界議員姚思榮就指事件撲朔迷離，宜先由警方查明真相；工聯會黃國健亦認為，應等待警方調查清楚，如果涉及有人跨境執法，才再行討論，質疑泛民「點解咁急製造市民恐懼？」
類同訊息昨日瘋傳
吳的偷渡嫖妓論一出惹起譁然，工黨何秀蘭怒罵吳亮星涉人格謀殺；人民力量陳志全亦指吳「講啲咁嘢，出街會被雷劈」，質問建制派對李波「親筆信」的內容是否覺得心安理得；公民黨陳家洛怒罵吳的說法是「小丑一般言論」，是無知、無良、無恥，其黨友毛孟靜也在會議期間拍下吳亮星大頭照上傳facebook，並留言指「一個人的人格，可下流至此！」李波太太蔡嘉蘋昨晚主動回應吳亮星言論：「對吳亮星的污衊，我保留法律追究責任。此人言論如此無恥出乎意料，在立法會這樣莊嚴的場合講如此不負責任的話，不要說嚴重傷害我，也當香港人白癡，有人會偷渡到大陸嫖妓嗎？」不過，吳亮星未必是偷渡嫖妓論源頭。消息指，昨日早上開始，類同訊息已在各大小左派社團、商會、同鄉會以至部份教會的群組瘋傳，有收到訊息者表示，訊息由一名接近中聯辦官員人士發出，思疑背後由西環全力發功，刻意將李波抹黑成嫖妓被捕。
《環時》：書店越境損害國家
至於李波以「自己方式」返回內地助查，新民黨田北辰昨出席電台節目表示，認為李波坐「大飛」到內地的機會很高，相信是由中間人協助，而若李波是自願到內地，就不涉及內地執法人員來港跨境執法。被問到若李波被告知後果下，同意到內地又是否自願，田北辰認為「絕對是自願」。在內地，《環球時報》社評昨日再發功，指案件線索已經清楚，「越境執法及綁架的說法已經不攻自破」，認為銅鑼灣書店雖然在香港開設，但它對國家造成的損害，早已「越境」進入內地，李波對此心知肚明，重申香港傳媒大肆炒作，對他本人及書店的生意，都不是好事。
建制派議員言論
姚思榮　旅遊界議員:事件撲朔迷離，好多傳聞……（李波）太太都銷案，係咪咁快要擺上立法會討論？
田北辰　新民黨議員：如果李波自願到內地，就唔涉及內地執法人員來港跨境執法。（如李波被告知後果下同意到內地，是否自願？）絕對係自願。
黃國健　工聯會議員：綁匪只會要贖金，唔會叫你去銷案。應該畀警察調查清楚先再討論，點解咁急製造市民恐懼？
陳鑑林　民建聯議員：一單失蹤個案可以同《基本法》、人權、自由扯上關係，個人物一定有啲影響力……報章大吹大擂，議員政治抽水……
資料來源：立法會會議及電台節目
識睇睇留言
Simon Leung：嫖妓都要偷渡？？未聽過……嫖妓偷渡和正常過關被拉風險是一樣，偷渡仲要加多條偷渡罪，偷渡去嫖妓有無人信……the bobystop：咁喺泰國嗰條友唔喺泰國叫，要坐大飛返大陸叫？tomcat：成件事揚咗就話人叫雞，低能到核爆。Lee Ma：鉛水星給市民示範，不單延年益壽，還會返老還童，天真爛漫烈 火：垃圾！劇本有啲水準得唔得？唔帶回鄉證仲要畀錢北上屈蛇叫雞？不如屈個盲嘅偷睇國家機密啦！Brbis Moses：佢哋5條友都唔係一齊去，又唔係同一時間被人間蒸發，點講都講唔通啦，就算當佢係去搵女HAPPY，咩刑罰都受完啦！聽講有個係10月已被蒸發，有罪咩都受完啦Tam Tung：啱啱睇完杜汶澤套飛虎出征，如有雷同實屬巧合 民 陳：洩露保安局、公安、入境處及海關，原來只識收人工，無執行職務。Ken Wu：俾人用槍指住個頭要咩片有咩片啦，如果有片證明共產黨笑爆全世界，非常期待有片流出等全世界尤其台灣睇吓咁下流嘅手段竟出自所謂大國Jessie Yim：這位吳亮星先生，護主心切，甚麼都做得出，講得出──無語！Sunny Chiu：吳亮星你口中老朋友係乜水？唔好做幫兇屈清白之人，折福㗎資料來源：《蘋果》facebook專頁及網頁