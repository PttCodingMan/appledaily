衛詩雅上月接拍四川衛視真人騷《怒放霸王花》，跟15名來自內地各地的女藝人和運動員，到海拔三千多米高的四川姑娘山雙橋溝景區進行野外求生比賽。上個月山區的氣溫長期低至零下十幾度，亦不時會刮起大風雪，她們要在野外追逐奔跑比賽，所以有一定程度的危險。比賽初段，詩雅亦曾一度患上高山症，要飲用預防與治療高山症的中成藥「紅景天」，曾facebook曾留言：「在-10度的環境下，人生第一次感覺不到自己的手指腳趾……看到我微微的眼淚嗎？」可想而知，這是一個艱苦的挑戰。
否認昏迷
昨日突然有報道指衛詩雅拍攝真人騷時，不小心跌落冰河，送院後，昏迷了兩日。衛詩雅昨日接受本報電話訪問，確認日前拍攝比賽時發生意外：「的確前兩日我係發生咗意外，我喺比賽緊一個競技真人騷，內容係一個追捕嘅遊戲，前兩日我喺追逐嘅時候，落咗河，河溫度係負數，大概係一個半小時之後，最後喺一個好急河流完成任務，其中有人喺河入面暈倒，救咗佢上來之後，因為我都好凍，成個身落咗水全身都冇晒知覺跟住暈倒，醒番已經被送去醫院，過程唔係好耐，當時大家都好緊張，劇組知道啲水過心臟係非常危險，而當時拍攝其中一個工作人員係識得急救，佢即刻幫我按人中同埋做心外壓，入到醫院有番體溫都醒咗，呢幾日係身體未恢復過來，而電話唔係身邊，聽唔到大家電話，回應唔到，多謝大家關心，𠵱家OK，我會繼續完成比賽先返香港，暫時可以，OK嘅！多謝晒！」經理人Oscar接受訪問時說：「佢醒咗就打畀公司，公司有問佢使唔使棄權返香港，詩雅話唔使，冇事。」據知劇組為免節目內容外洩，沒收參賽者所有通訊設備，只在放假日子發還，加上山區接收訊號弱，所以很難聯絡上。採訪：皓騫