「舊嘅唔去，新嘅點嚟！」蔡卓妍（阿Sa）去年跟陳偉霆的姊弟戀玩完，前晚有疑似新歡曝光睇Twins騷，阿Sa獲西裝男送99支紅玫瑰示愛，完騷後他更入後台黐實阿Sa合照，連英皇老闆楊受成都要靠邊站，在慶功宴上又孖Sa媽有傾有講，似足半個男主人。據知他由美國返港，是楊受成朋友的兒子，相信非富則貴，「被追求」的阿Sa強調仍是單身，重複三次似播帶說一男子：「Fans囉！」
現年33歲的蔡卓妍情路崎嶇，26歲時跟前夫鄭中基離婚，去年9月與陳偉霆姊弟戀告終，幸分手僅3個月，阿Sa便有疑似新歡曝光！前晚紅館舉行尾場「Twins LOL演唱會」，阿Sa獲一名年約30多歲的西裝男，送上花語代表「天長地久」的99支紅玫瑰示愛，當時在台上的鍾欣潼（阿嬌）全沒反應，阿Sa主動行上前收花，擺明99支花只送給阿Sa，全場起哄。
美國返港坐VIP位
這名西裝男跟英皇老闆楊受成坐在VIP位，據知，開騷前他已在楊受成安排下入後台禁地見阿Sa，完騷後再入後台大合照，連楊受成都讓位給他黐實阿Sa，之後他更現身慶功宴跟Sa媽有傾有講，離去時又獲英皇高層霍汶希（Mani）親送上七人車。阿Sa在慶功宴上被問到西裝男身份？她說：「Fans囉。」記者謂西裝男跟楊生坐VIP位，阿Sa再答：「Fans囉。」問是否識西裝男？她如錄音機說：「Fans囉。我識好多人喎，亦好多人識我。」記者笑Twins好有默契，只得阿Sa上前收花，阿嬌幫手解圍說：「我懶得滯，得一紮花冇理由兩個人走過去。」阿Sa在首場騷曾說：「舊嘅唔去，新嘅點嚟！」問這句話是否有玄機？她強調：「我仲係單身㗎，𠵱家幾好，事業為重，暫時單身，幾享受𠵱家生活，多謝關心。」記者昨向Mani了解西裝男背景？她說：「佢係Twins粉絲，美國返嚟，楊生朋友個仔，唔係有錢仔，極普通人。」採訪：馬建華攝影：陳志嵐