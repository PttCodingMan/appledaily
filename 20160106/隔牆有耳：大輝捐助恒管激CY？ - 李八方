特首梁振英盛傳叫商界唔好捐款畀大學，咁啱恒生管理學院噚日出新聞稿，多謝工業界林大輝慷慨捐助支持學院擴建，特別將座落喺校園嘅鐘樓命名為「林大輝鐘樓」，下周二仲有命名禮㖭！大輝一直「積極監察」CY人品同施政，喺敏感時期捐錢畀恒管，係咪專登作對？原來咁啱得咁蹺箒！大輝話捐助恒管已經傾咗好耐，可能公佈嘅時間令人覺得有啲「不謀而合」！佢強調一直相信教育係長遠投資，覺得政府資助外，都需要商界捐助。認唔認同CY停捐論？唔使問嘞啩！到底捐咗幾多？大輝話銀碼唔好講，強調同恒管有唔少淵源，包括恒管位處林大輝中學嘅沙田、唔少林大輝中學嘅學生都喺恒管讀書，加上同何順文校長係好朋友，認同佢哋嘅教育理念，所以略盡綿力。呢次命名禮，大輝仲建議邀請財爺曾俊華出席、對方又應承喎，大輝話財爺管金融財經嘛，梗係要支持，冇乜特別意思㗎！