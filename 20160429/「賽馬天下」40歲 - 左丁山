左丁山平時極少到快活谷跑夜馬，上星期三因有「賽馬天下」（Racing World）40周年紀念盃，吳社長嵩哥係要左丁山到場，就恭敬不如從命。時間如曾鈺成話齋，Time flies. Time lies. See Why。紐西蘭人奧馬勝（Matthew Oram）於1976年本是香港電台英文台記者，轉行創業，成立「賽馬天下」雜誌，憑苦幹與一枝生花妙筆，竟然可以憑一份賽馬月刊，經馬會郵寄與馬會會員，而吸引到大量名牌廣告，賺到錢買樓，唔到你唔服。1990年肥佬黎收購「賽馬天下」，左丁山無端端做咗社長，力邀奧馬勝留低做顧問一年，於是跟佢學咗好多賽馬知識，連英文都學埋，"A horse, a horse! My kingdom for a horse!"呢句莎士比亞，就係佢第一個教左丁山嘅，佢仲好鍾意睇Dick Francis所寫嘅馬場奇情小說（造馬、貪污、情色交換必贏貼士等等）。左丁山跟佢做咗朋友，學習賽馬，又幾過癮。眨吓眼雜誌已有40歲，輾轉之下，由吳嵩管理已多年，奧馬勝係劍橋歷史系碩士，英文文筆了得，吳嵩係聖保羅男女─澳洲商科學士，MBA，澳洲會計師，數字腦筋一流，兩人教育背景完全唔同，但有同一嗜好，就係賽馬，兩人同樣以賽馬為事業，名成利就，可稱異數。奧馬勝祖父係紐西蘭國會議長，以佢嘅劍橋背景，理應從政，吳嵩更係會計師樓大拍拿材料，但馬匹吸引力太大，同樣係受到"A horse, a horse! My kingdom for a horse!"嘅呼喚。此晚坐在馬會行政總裁應家柏旁邊，久聞佢踢過足球，於是趁機問佢踢過邊隊，應加柏話：「慕遜加柏你聽過未？」睇德國波當然知，二十世紀七十年代中，呢隊波與拜仁慕尼克爭雄，幾好成績㗎。應總裁話佢代表過西德U-21隊，但未代表過西德國家隊。踢德甲幾辛苦，佢知道自己不會成為超級球星，就退出球隊，另闖天地，今天成為全球賽馬世界之鼎鼎有名人物，四十年前誰人可以預料得到？又順便問埋選購馬匹之道，應總裁話：「歐洲馬與澳紐馬有好大差異，香港賽馬模式又講求速度，在法國贏二千四百米嘅馬，到香港可能要跑三千米先至掂，但香港無此賽程，要在香港贏賽事，啲one-pace（均速）馬比較吃虧，有一段突發爆炸力嘅馬就好啲！」唔，下次到海外買馬，不妨記住。