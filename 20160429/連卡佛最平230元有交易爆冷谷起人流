自從去年實施一周一行後，加上中港矛盾升溫，內地自由行來港人數大減，本地零售進入寒冬，Prada（1913）減價救亡、Coach（6388）關旗鑑店又裁員…總之有幾慘情得幾慘情。 事實上情況又唔係一面倒差到貼地，有名牌亦變陣谷銷情，力推大眾化中檔路線產品，實行以量取勝。本地老牌高檔百貨公司連卡佛亦加推中低檔大眾化品牌，並大搞運動主題，宜家平平地兩舊水都可以係連卡佛買到衫。 記者周一下午走訪銅鑼灣時代廣場連卡佛，化妝品部人流最多，其次就是鞋履及手袋，再上一層男女裝以及家品部人數較少。不過，樓上層的中庭當眼位置就擺放了不少運動品牌，例如Adidas、Nike大眾牌子，亦有不少平價潮牌如Ivy Park、LNDR，記者翻過價錢牌，平均一千幾百蚊有交易，最平229蚊就買到件tee。以記者觀察，這些品牌於連卡佛的產品價錢跟外面其他門市差不多。 在門口觀察了一小時，由於下層為Citysuper以及連接地鐵出口，所以人流都有返咁上下，較對面街Prada 專門店旺場得多。不過，真正拎住紙袋行走出大門口的人不多，不少女士拎着連卡佛小型購物紙袋離開，估計都是買化妝品居多。記者就搵了連卡佛方面，想詢問銷售情況，不過截至現時仍然無回應。 連卡佛為老牌英資百貨，1968年被會德豐（020）收購，一度於本港上市，不過1999年私有化，其後再轉售前主席吳光正名下的Joyce Group，即Joyce（647）的母公司，現時由其女兒吳宗恩掌管。 連卡佛一向以買手店模式經營，所以在品牌選擇上較為有彈性，產品組合可以更多元化。業內人士指，歐元近一兩年回落，加上零售市道冷清，大牌子都已「調整價錢」，例如Burberry及Gucci等一線牌子去年亦已降價谷銷量，而百貨公司可以調整產品組合迎戰，轉身較為容易，亦無傷得咁重。