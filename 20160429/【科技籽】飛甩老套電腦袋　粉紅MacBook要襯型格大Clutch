【科技籽：出閘搜新】女果粉終於等到玫瑰金MacBook，豈能再被款式老套、顏色呆板的電腦袋糟蹋新機靚色？其實新MacBook又輕又薄，一般潮牌的大尺寸clutch都足夠容納，不過除了貪靚，材質能否保護電腦亦是重要一環。
時裝買手Chris：要襯帆布大碼clutch
任職時裝買手多年的蘋果用家Chris Lo，先是覺得新機頗吸引，「首次接觸玫瑰金MacBook嘅真身，原本以為偏向香檳金，但顏色偏啞粉紅色，比想像中靚。日常用開MacBook Pro，呢款MacBook又輕又薄又細部，比較方便，可以用嚟收發電郵同處理簡單文書工作，功能上已經足夠。屏幕、track pad都幾滿意，只係keyboard不夠MacBook Pro好。」至於日常出外，她會選擇厚實挺身、兼備防水特質的帆布oversized clutch，最好有擺放卡片及手機的內袋，款式及顏色則偏愛百搭簡約。
時尚品牌公關Reni：黑白平衡girly感
時尚品牌公關Reni因為工作關係，常要拿着電腦遊走於公司及店舖之間，「首次接觸呢款MacBook，覺得夠輕夠薄，體積夠細方便攜帶。但全機得一個plug，充電嗰陣用唔到USB比較麻煩，而且規格上難以滿足Photoshop之類嘅圖像設計軟體。」她又認為玫瑰金已十分時尚，不用另購裝飾機貼，「如果唔怕刮花跌爛，直接拎出街都好有型，但會揀黑白色嘅衫嚟配搭，平衡番玫瑰金嘅girly感覺。當然我怕刮花，出街會配皮質backpack，因為皮質比較耐用同易襯，而backpack容量夠大、高保護性，仲可以擺放冷外套等嘅用品，非常方便。」
潮牌Clutch成絕配
（a）Kapok　灣仔日街3號地舖（b）cote&ciel　上環上環東街45號地舖（c）網店Zalora（d）網店American Apparel（e）網店net-a-porter（f）Dries Van Noten　中環置地廣場中庭二樓222-223號舖（g）Stella McCartney　中環 置地廣場中庭二樓233-234舖
記者：楊麗珊攝影：徐振國、陳永威、楊錦文、林栢鈞編輯：陳國棟美術：吳子豪