70歲的耆英單車隊員陳敏，食鹽多過40歲的劉浩龍（師兄）食米，曾經歷生意失敗的陳伯退休十年，現每日都到長者地區中心食飯，閒時重拾少年踩單車的樂趣，師兄因為歌曲《第三條跑道》講人生有不同的選擇，日前特別約了陳伯傾偈，從老人家的經驗之談，學懂要承受自己的選擇：「我行緊明天嘅路，為何要記住以前嘅挫敗。」撰文：余燕儀這日，天陰清涼，師兄來到元朗博愛醫院王東源夫人中心，陪陳敏到單車徑踩單車，陳伯是該中心的耆英單車隊員，曾參加單車百萬行。由於他外表不像70歲，師兄見到他即說：「唔想叫你做陳敏伯伯，因為伯伯好似好大年紀，但你完全唔似。我睇過一個報道，話65歲至係成年人，你只係啱啱成年5年，叫你陳uncle，你好精神喎，踩咗單車幾耐呢？」
被一言點醒
陳伯說：「自細就踩，幾十年㗎啦，出嚟做嘢就停。」師兄問是否現今世界，為工作要放棄理想？陳伯說：「肯定啦，好多習慣都改變晒，就工作地方去做，根本唔需要你踩單車，坐喺入面做之嘛。」師兄說：「知道你有參加單車百萬行，所以都係一件難事。」陳伯卻輕鬆說：「唔難，踩開㗎嘛，唔係特登去學。」由於陳伯已70歲，師兄問他：「上咗年紀，始終踩單車都有危險，有冇驚跌親唔想踩呢？」陳伯說：「冇，呢啲係習慣，知道實得，點會驚呢！」師兄聞言自愧說：「你好有魄力，我今年40歲，我哋𠵱家個年紀都好驚，好佩服你唔怕跌，再次上番單車。」陳伯謙虛說：「都唔係嘅，你認為係習慣，冇乜畏懼嘅心，唔通你鍾意唱歌，唔唱就唔識唱咩。」一言點醒師兄：「又係喎！我都係今年開始唱番多啲歌，你講得啱，搵番宗旨興趣，永遠唔會唔記得。」陳伯退休前做過好多行業，包括電器、手袋等，師兄問他：「你做過好多份工作，失敗從頭再嚟？」陳伯豁達說：「失敗就失敗咗，呢啲同人生一樣，自己睇開啲就得啦。自己做生意唔係好成功，做手袋眼光唔夠長遠，工業又走向式微，再博落去都冇用。」師兄讚同說：「好多時好努力工作，但始終都要講運氣，好多人失敗後怨天怨地，一沉不起。」陳伯說：「你承受得晒你就要去。」師兄點頭說：「我覺得呢句嘢好啱，自己要承受番自己選擇，咁先會繼續進步，呢個態度令你嘅心境外貌都非常年輕，祝你繼續咁開朗健康。」
挫敗當寶鑑
師兄跟陳伯傾偈後獲益良多，他說：「我都好似佢心態，我係好樂觀嘅人，亦好容易唔開心，但好快會冇事，有啲人選擇沉溺唔開心，我會勸呢啲朋友，如果你咁唔開心係可以幫到件事，不妨繼續，但唔係㗎嘛，要有開心事先會忘記唔開心事。」問到自己最大的挫敗是甚麼？師兄說：「我唔記得，只會當係寶鑑，因為冇得返轉頭，每個人都會挫敗，最緊要接受同改過，我都行緊明天條路，為何又要記住呢，只需記住唔好再錯。」