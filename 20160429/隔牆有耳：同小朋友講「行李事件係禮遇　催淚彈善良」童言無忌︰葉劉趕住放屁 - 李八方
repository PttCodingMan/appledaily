為咗選特首，當年梁振英都要上肥媽煮餸節目炆牛腩，爭取曝光假裝親民，同樣對特首之位垂涎嘅新民黨葉劉淑儀，早幾日上咗ViuTV節目《晚吹：一大一路》，接受5位小朋友提問，原來鏡頭背後小朋友對葉太都好唔客氣，竟然話葉太趕返屋企放屁！葉太就話小朋友天真爛漫唔介意，童言無忌吖嘛。
送朱古力答謝
繼Package Lau後，葉劉都上咗呢個由小朋友主持嘅《一大一路》節目，身經百戰嘅葉劉豈會退縮？喺節目上，葉太對住鏡頭大膽回應敏感話題，包括話蛇齋餅糭係禮貌，行李事件係禮遇，又話特首有時連基本人權都冇，何來特權？仲話警方放催淚彈係善良。做得保皇黨，葉太果然有膊頭有承擔，夠膽硬撐。葉太噚日同八方講，錄影後因要趕返屋企，食佢最喜愛嘅黑朱古力，仲叫班小朋友估點解佢要趕住走，有小朋友就估葉太要返屋企放屁，有小朋友就估佢尿急，葉太話，統統唔係，係要趕返去食黑朱古力。葉太話齋，蛇齋餅糭係禮貌，所以佢話翌日都送咗盒朱古力多謝班小朋友。節目上小朋友要假裝自己選特首拉票，於是鏡頭後有小朋友為爭取葉太一票，大讚葉劉︰「你好靚女呀！」葉太喺政界打滾咗咁耐，梗係清楚為咗選舉，乜嘢大話都可以講㗎啦。65歲嘅葉太回應話：「係咪真㗎？」仲大讚小朋友好醒目，成個節目一take過唔使NG。李八方mailto:pf_lee@appledaily.com