【立會掟杯案】【本報訊】民建聯議員黃定光續就「掟杯案」受盤問，黃毓民昨不再糾纏於他嗜睡一事，但三番四次要求黃定光描述案發現場、要求指出聲稱受驚的梁振英及他倆在會議廳所在位置。兩位年過半百的議員庭上不但互斥對方「發爛渣」，又互窒「你大我呀」，需裁判官調停：「呢個地方唔係證人同被告嗌交嘅地方！」 記者：楊思雅黃定光在盤問下承認當時只見黃毓民潑水、不見他掟杯，事後聽到玻璃碎裂聲始知黃毓民「狼到連個杯都掟出去」。黃定光以「掟水影」形容襲擊動作，黃毓民追問「何謂掟水影」，「『水影』有得掟嘅咩？」黃定光則謂「如果你玩字蝨，冇得講！」黃毓民續窮追不捨質疑「水冇得掟喎」，黃定光晦氣答「你斷章取義，我唔明你教書教成點」，並向法庭申請不作答但遭拒，黃毓民聞言冷笑「唔到你（話事）呀」。對於黃定光在書面供詞自稱清楚目睹整個掟杯過程，黃毓民質疑他根本看不清楚經過，要求他在會議廳圖則上標示兩人及梁位置，但黃定光以圖則與現場不符拒答，重複「答你唔到、答你唔到」。黃毓民要求他透過閉路電視片段截圖辨認，黃定光又以「梁振英個樣出唔到嚟」為由拒絕。
黃定光疑不懂Apps意思
黃毓民盤問時一度誤將「圓圈」錯指「三角形」，黃定光批評他亂發問。黃毓民聞言激動拍枱說：「你唔好大我呀！」黃定光反指：「係你大我呀！」黃定光又批評黃毓民問題「一嚿嚿」，雙方互斥「發爛渣」。黃毓民又諷黃定光「又話戴漸進鏡，又話冇老花，觀察力又咁差」，黃定光欲反駁但遭官打斷：「呢個地方唔係證人同被告嗌交嘅地方！」黃毓民及後不斷就玻璃碎片、紙張等位置盤問，黃定光不耐煩地指黃毓民吹毛求疵，黃毓民遂說「咁我就慢慢問」，黃定光即投訴黃毓民語帶威嚇，又指問題重複「係考驗我嘅記憶力，好冇必要」。此外，年過60歲的黃毓民及黃定光一度就「Apps」爭拗，黃毓民指黃定光在案發期間低頭用電話，未有關注案發經過。黃定光解釋當時「寫緊Apps」，被黃毓民諷刺：「咩Apps？你用咩Apps寫Apps？」又指「你問吓啲後生仔咩叫Apps，Apps係應用程式呀」。案件今續。案件編號：ESCC2615/15