港交所（388）主席周松崗平日四萬咁口，說話圓滑，估唔到躁底起來，都會語出驚人。噚日股東會上，小股東不斷質疑港交所點解力挺倫敦Metdist主席巴格瑞（Apurv Bagri）爭做董事，講到詞窮，周松崗爆出一句「如果你唔鍾意，你可以唔買呢隻股票。」
股東質疑偏幫巴格瑞
喺股票市場，佢呢句說話，客觀上冇錯，但係傷盡長情小股東嘅心，殺傷力可大可小。須知道股東會嘅作用，就係俾小股東向管理層提問，你唔盡力解答，反而叫人唔鍾意就沽，咩道理？東亞（023）主席李國寶2009年主持股東會時，都向小股東講過「唔鍾意可以賣咗東亞股票」，被人鬧爆。
噚日股東會備受關注，主要係由董事會提名嘅商品專家巴格瑞，與股東提名嘅資深對沖基金經理錢志健，兩人爭一個董事空缺。港交所早前罕有發通函，提醒股東要贊成巴格瑞、反對錢志健，惹來不公批評。會上共9次股東提問，條條都追住周松崗問，點解咁唔公平，佢最初耐心解釋，係技術上需要，但有股東大鬧覺得被侮辱，「唔好以為你哋嘅智慧高過我哋小股東喎！」有人又要求主席向錢志健道歉。可能主席解釋到躁，就叫人唔好買囉。會後，傳媒問主席會否收番呢句說話，原先佢都企硬，諗諗吓覺得唔妥，幾分鐘後主動補充：「如果被演繹成為叫佢賣股票，咁我收番呢句說話。」而董事選舉係以贊成票減反對票得出結果，巴格瑞以3.73億股淨票數當選，錢志健得票係負數，結果一如預期。李華華mailto:LiWaWa@AppleDaily.com