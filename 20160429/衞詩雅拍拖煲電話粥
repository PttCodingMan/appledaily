【蘇豪】衞詩雅日前接受訪問話工作忙冷落咗男友，好彩男友體諒佢嘅工作而且EQ高，完全冇詐型。有個咁好嘅男友梗係要珍惜啦，前晚8點幾衞詩雅同男友喺中環蘇豪區撐枱腳，兩人手拖手去咗一間西式餐廳鋸扒，好浪漫噃！晚餐只係食咗一粒鐘左右，之後衞詩雅拖住男友四圍搵路，一直行到去擺花街先搵到要去嘅運動舖，可惜去到已經閂咗門，惟有call七人車接佢哋走，但係等車嗰時衞詩雅都仍然係手機不離手，差唔多傾到上車先收線，唔怪得佢話男友EQ好啦！採訪、攝影：梁繼光、羅德光、黃曉程