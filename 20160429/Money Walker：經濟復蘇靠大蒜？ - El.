2010年，內地食品漲價，大蒜、食油、白糖都走唔甩，因而衍生出「蒜你狠」、「油你漲」、「糖高宗」等潮語。呢堆潮語今年相信又會再度興起，仲有機會成為大陸經濟嘅絆腳石。大蒜加價同經濟有乜關係？話說呢排大陸經濟數據好轉番，市場嘅憂慮亦都好似煙消雲散。不過呢個時候大摩突然殺出，提醒大家呢輪復蘇就快玩完。該行話今次復蘇只係由幣策、財策同房地產推動，預計去到今年8至9月就會開始放緩。不過大摩亦戴番頭盔，話唔排除呢輪復蘇都有機會維持到24個月咁耐，指如果實質按揭利率進一步下跌，推動內房銷售復蘇由一線城市擴展至二線城市，本輪復蘇可能會維持更長時間。講到尾，筆者認為復蘇可唔可以持續，都係要睇人行會唔會繼續放水，有水內房自然炒得起。而人行放水與否，又要視乎未來通脹會否過熱，如果通脹冇問題就會繼續放，咁樣今輪復蘇維持到一、兩年時間並唔出奇。一般而言，喺經濟好差嘅時間，無論央行點放水，都唔會谷得起通脹，因為資金只會流入股票、債券等金融資產，而非實體經濟，最終炒起嘅頂多亦只係股價而非物價，日本同歐元區就係實例。但當情況發展到好似大陸咁，流動性氾濫，但資金又無法喺國際市場上自由流通，結果就係乜都炒一餐，就連大蒜同雞蛋呢啲日常食品都無端端炒貴，繼而增加出現惡性通脹嘅機會。所以中國經濟復蘇持唔持續到落去，關鍵可能就係大蒜，倘若大蒜價格繼續狠升，人行就會減少放水甚至收水，意味着經濟復蘇亦咁上下玩完。El. http://www.facebook.com/moneywalkerhk 本欄逢周二、五刊出