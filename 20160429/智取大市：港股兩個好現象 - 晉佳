日本央行冇進一步放水，刺激日圓滙價急升同時，亦震散咗日股，但即市港股只係升幅收窄，個別股份略為偏軟，冇大波動。今個月小弟一直強調，留意滙市係非常重要，噚日人民幣相對美元更加弱，若然人民幣加快轉弱，就可能掀起新一輪走資，對港股理應有負面影響。不過，大家似乎冇憂慮過呢個潛在負面因素，究竟係承接力強？定係市場太遲鈍未去反映負面因素？喺大陸資本賬管制之下，近幾個月大陸資金主宰港股程度減低，此消彼長，外圍消息敏感度相當高嘅外資，主宰港股比例自然相對高咗，但呢一浸見滙市波動，暫時都冇話喪掟貨，睇得出大戶相當冷靜，亦可以解釋為大戶押注走資問題唔會重現，係好兆頭，但短期內仍要密切留意滙率走勢。另一項偏好嘅徵兆，就係4月份只剩一個交易日，好大機會出現月線圖兩連陽。回顧對上兩次熊市，即係2008年金融海嘯同埋2011年歐債危機，熊市途中，往往只能出現一支月線圖陽燭嘅短暫反彈浪，之後就繼續跌，今次月線圖能夠錄得兩連陽，有可能顯示港股長線走勢好轉。未來要尋找更多港股見底嘅證據，如果嚟緊嘅調整浪冇大跌，就可以積極入市，暫時堅持只持有基本因素理想嘅強勢股，且戰且走。晉佳 http://www.facebook.com/advanceguy1 