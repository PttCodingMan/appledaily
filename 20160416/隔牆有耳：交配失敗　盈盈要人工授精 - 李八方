早排海洋公園關閉「大熊貓之旅」展館，因為大熊貓踏入一年一度嘅繁殖季節，所以閉館畀有發情迹象嘅大熊貓盈盈、樂樂（圖）喺唔受騷擾下交配，不過海洋公園觀察到盈盈同樂樂喺3次共處機會，想嘗試自然交配但唔成功，唯有再為盈盈進行兩次人工授精，希望增加受孕機會。今次同往年一樣，卧龍中國保護大熊貓研究中心（卧龍）亦有派獸醫嚟香港，參與海洋公園大熊貓繁殖工作，如果盈盈人工授精成功，咁最早今年7月下旬就會出現懷孕迹象，而卧龍方面會一直跟進盈盈嘅情況，而「大熊貓之旅」展館亦已經重新向公眾開放，市民又可以去海洋公園探盈盈同樂樂。