有些人不想要小孩，卻無心插柳；有些人恨生小孩，但試盡方法都失望！36歲的關心妍（Jade）結婚7年，恨生B的她試過食中藥進補致心悸，又服食過不同偏方都失敗，試到夫妻感情似機器，身為女人的她覺得好內疚，原來機會不是握在手中，不是你的就不能強求，反而以just for fun心情釋放後，小孩自動來報到，當證實懷孕後，她淚光湧現攬着老公：「BB終於都嚟啦！」撰文：余燕儀
關心妍2009年嫁給金融才俊楊長智，婚後積極造人，苦苦等了7年，BB才來報到，現懷孕5個多月的Jade憶述心路歷程：「我30歲結婚，諗過即刻有小朋友，試咗一年都唔成功，跟住簽唱片公司，擱置差唔多兩年。」2012年開完演唱會，兩夫婦又再努力：「真係好畀心機試，又食中藥，乜嘢雞湯乜嘢款式，可以試都試晒，其實係好痛苦，嗰種痛苦係去到一個地步，兩個人嘅感情咪好似機器咁！」Jade和老公試了兩年，多次以為有了卻中空寶：「原來係呃你嘅，嗰時覺得好氣餒，大家又要互相安慰，我覺得係咪我嘅身體問題呢？係壓力問題定真係上帝畀你呢？當時我都係30幾箒，未算好大年紀，後來又開演唱會又停咗，開完後又試咗兩年，其中一年完全唔係點做嘢，只係休息同試，但都係唔得，嗰個心情係，自己覺得……好內疚，可能一個女人，覺得點解我冇嘅？點解咁難嘅？」
進補過度現心悸
為了能夠懷孕，Jade試盡各方法搞到身體出問題：「試過食好補嘅嘢，好似乜大補丸、鹿茸，後來補得太緊要，個心負荷唔到，不停心悸好辛苦，好似坐過山車跌落去嘅離心，每隔30秒就離心，要睇心臟科，照極都搵唔到原因，我惟有同佢並存，佢有佢亂咁跳，我有我繼續驚，一年之後，突然間佢自己唔跳。但嗰段時間好痛苦，老公好抗拒我再睇中醫。」是否家人給壓力要生B？Jade說：「屋企人其實唔介意，但邊個會嫌有個孫唔好呢？好彩兩邊屋企都冇畀壓力，係我同老公好大壓力，好想快啲有，同埋嗰個鐘呢，由30歲行到36喎，剩番幾年就40，嗰個關口我形容唔到，年紀越嚟越大冇辦法。」有朋友建議人工受孕，不過Jade聽到不少失敗例子，她說：「原來機會唔係掌握我哋手中，嗰刻我覺得原來係你就係你，唔係你就冇得好強求。」去年開完澳門演唱會，Jade趁有空閒再試造人：「我同老公講just for fun，不如又試吓囉，大家可能放鬆咗心情，知道就算用乜嘢方法，都係整定嘅，就算做十次人工受孕，補足十年都可以冇，可能咁樣我哋有個釋放，直至自己驗時知道有咗，嗰吓好怪，我哋好開心，但又打定輸數，因為我哋經歷太多次兩條線，唔敢替大家太開心，因為當最後唔係，兩個就好失落。」
跪地拖媽咪報喜
隔了一個月，兩人找醫生檢查：「嘩！有咗，嗰刻我哋係『Wow！』形容唔到心情，係難以置信，問老公見唔見到心跳嗰一點？BB終於都嚟啦！好似中獎，好大禮物，淚光湧現，我哋好開心，唔相信係真，呢件事等咗7年，試過好多經歷，終於真係喺度！」由於當時未夠三個月，不敢公開懷孕消息：「秘密真係守得好辛苦，孕婦嘔吐乜都嚟晒，但我又要做騷又頒獎禮，我直情攬住廁所嘔，所以到兩個月零三個禮拜，真係好穩定先話畀屋企人知，老爺奶奶開心到不得了。」關媽媽開心到流淚，Jade說：「我跪喺地下拖住媽咪，講畀佢知我有咗，我未講自己都喊，媽咪喊到黐咗線，好感動！有段時間佢講反話安慰我：『算啦，唔好生啦！𠵱家都好難教，兩個開心就算。』自己覺得好內疚，所以佢知我有咗，開心到難以形容。」Jade大肚後更加感受到母愛的偉大：「𠵱家唔辛苦，但有扁頭痛，食止痛藥可能冇咁痛，但BB都會食一粒，所以我每日喺度忍。」化妝：Cyrus髮型：Angus Leung of Hip Hairculture服裝：MOISELLE