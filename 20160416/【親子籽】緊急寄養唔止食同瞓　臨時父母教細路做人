【親子籽：教養之道】父母勞心勞力湊大子女，子女長大後便功成身退去享福。但有退休夫婦選擇當上緊急寄養家長，2002年起，先後讓逾50名暫時失去大人照顧的孩子到家中暫住。這個家不只是讓這群孩子吃飽飯、睡個夠的避風港，還是教他們重新做人、學習自理的人生學堂。只要在這裏住過，即使只有數天，兩夫婦總能令孩子練得一身「好武功」，讓他們離開這個安樂窩往外闖時，也能自力更生。
緊急寄養，即為18歲以下、父母或監護人因患病或入獄等各種原因暫時未能給予照顧的孩子，提供即時照顧。緊急寄養家庭往往接到社署電話後，即日或翌日便要「收症」，加上要付出時間和心力照顧來自五湖四海、家庭背景複雜的陌生孩子，少點愛心和堅持也不行。退休救護總隊目姚建業和太太伍月嬋，當上緊急寄養家長，源於2002年時在港鐵站看到社署宣傳廣告，當時仍在職的姚生因假期多，向太太提議「不如試吓」，二人隨即了解詳情，入紙申請，經過一連串審查和訓練後，很快便開始當寄養家長生活，一做就十多年。兩個女兒昔日的經歷，是激發他們堅持做寄養家長的主因。女兒們分別在9歲及14歲時到英國留學，入住當地寄宿家庭，但寄宿父母沉迷賭博，每次輸錢都找她們出氣，又經常獨留二人在家，姚生兩夫婦屢次投訴都沒用，甚至被出言恐嚇，身處香港的他們心痛又擔心，但因工作不能長期往返兩地照顧女兒，只能叫女兒忍耐。直至有年平安夜，寄宿父母飛到美國賭錢，兩姊妹又被獨留家中，大女忍無可忍決定報警，最後社工介入，當晚將她們送到緊急寄養家庭暫住。新的寄養父母對兩姊妹極好，二人由地獄返回天堂，他們更承諾繼續照顧兩姊妹，直至她們升讀大學。事隔近20年，憶起往事，姚太仍眼泛淚光，「自此就好欣賞呢啲寄養家庭，想做番呢個角色，回饋社會。」
帶食海鮮去飲宴　道別要識抽離
訪問當天，姚生家中正好有三名孩子同時入住。聽着他們回想起過往寄養過的孩子，每人背景不一，被性侵犯、被虐待、父母犯事入獄、雙親離異……他們對第二個接收的個案最印象深刻：他是個三、四歲的越南籍孩子明仔（化名），媽媽因賣私煙被捕，一直在街頭長大的明仔被送往姚生家中，「開頭以為帶個乞兒仔返嚟，好污糟，鞋穿晒窿，又病緊，要即刻帶佢買衫睇醫生。」寄養孩子雖是外人，但兩夫婦視他們作家人般看待，每逢家庭聚會，例必帶同出席，又帶他們到主題公園玩、去鯉魚門食海鮮、去五星級酒店吃自助餐，好幸福。明仔也曾跟他們去飲宴，姚生雀躍地說：「仲特登整套西裝仔畀佢着，即刻成個紳士仔咁，煥然一新。」姚太補充：「一定要當佢一家人，唔可以當係份工咁做，唔係就冇意思，我鍾意投入，教佢哋行正路，佢哋父母多謝我哋，我哋已經好開心。」隨着兩名女兒年前相繼結婚遷出，家中只剩下二人居住，他們將兩個女兒的房間改裝，專門接待孩子。每個孩子入住時，兩夫婦會為他們拍照，「走失咗都可以報案。」離開時又再拍一張，讓孩子看看自己的轉變。姚生會寫日記，他有一本關於寄養孩子的筆記簿，裏面寫滿了每人的來去日期、背景資料，甚至寄住期間每日做過的事、去過的地方，方便社署查資料，也方便自己隨時回味。寄住的孩子，短則幾日，長則住夠六星期就要走，每當建立了一段關係時便要告別，我問他們會很不捨嗎？「要知道緣起緣滅，嚟得到係緣份，離開都係緣份，一定要識抽離，我哋開頭做時唔識，試過難捨難離，大家出到門口喊晒，𠵱家會同小朋友講明，始終有離開嘅一日，唔止你哋有需要，我哋都要幫其他小朋友，等佢哋易接受啲。」那豈不是很無情？姚生再說：「我以前份工有個優點，習慣去到現場同傷者建立信任關係後，幫完佢走咗就要忘記，唔可以將情緒帶落下一單case，同𠵱家好相似。」
軍訓式生活　恩威並施戒瀨尿
很多人以為緊急寄養只需提供食住等基本需要便可，但姚生姚太會做多一步，「我哋嘅宗旨係教好你應該要識嘅規矩禮貌，出到外面會終身受用，佢哋通常行條路都係崎嶇啲，要教識佢哋自己每日進步，學識自強自律，希望佢哋大個有能力，會學我哋繼續幫其他人，因為我哋遲啲真係要退休，要有人接力。」在這裏暫住的孩子，每個都要有規有矩，生活極有規律，每朝六點起身，每晚九點前睡覺，不能打機看電視，「新聞就要睇，通識嘛。」兩夫婦還訂立時間表，規定每人溫習及娛樂時間，又要求他們分擔家務，聽上去有點似軍訓，「我哋成日強調嚟呢度係學獨立，因為你將來唔知返唔返到屋企，返唔到，乜都唔識咁點算，邊個幫你？」寄住的孩子不少都缺乏自理能力，曾有兩個同時寄住的男孩子，因為懶不想去廁所，經常瀨尿，姚太幫他們調校鬧鐘提去廁所，還要二人自己洗床單，「開頭佢哋話洗到好攰，我話冇辦法，係你嘅責任，我就係要佢哋辛苦，咁先明白要為自己行為負責。」不過，他們並非一味軍訓式教導，間中也有甜頭，「我買定兩個超人玩具放櫃頂，話如果戒甩瀨尿，走嗰日就會送畀佢。」這招果然奏效，不出幾日便能成功戒甩。「湊小朋友永遠都要係談判專家，還要恩威並施。」姚生說。他們周末例必帶孩子行山，想孩子體魄強健，鍛煉孩子的意志，變得更堅毅。行山亦是傾心事的好時機，「試過有個細路嚟咗兩星期乜都唔講，一行山就乜都同我哋講，行山易打開個心，有話題。我哋兩個女以前細個都係咁。」不少孩子昔日在複雜環境長大，性格狡猾，年屆花甲的夫婦個腦轉慢點也不行，「個腦唔生銹都係多得佢哋，我哋要諗好多方法變通，同佢鬥快，令佢服我，拋得到佢。」兩夫婦十多年來幾乎無間斷「收症」，雖然湊小朋友勞心勞力，有時很激心，但仍樂在其中，「有時去完旅行又會心思思想湊。」很多人認為做寄養家長很困身，但他們不認同，「小朋友返咗學，我哋會做運動，行山，入大圍踩完單車先再出嚟湊放學，完全冇阻我哋生活，仲充實咗，又有滿足感，識調配時間就得。」他們仍未想過何時停下來，「想畀自己多啲回憶，第時瞓喺床都會多啲嘢記番嘛！」二人一邊翻閱寄養筆記，一邊如是說。
甚麼是緊急寄養？
緊急寄養即幫助18歲以下，父母或監護人因各樣原因而暫時未能給予照顧的孩子提供即時照顧，通常會在緊急寄養父母家中居住幾日至六星期不等，直至孩子能回到父母身邊，或社工為他們找到長期寄養家庭或院舍才離開。根據社署中央寄養服務課資料，截至去年底，本港共有936個合資格的寄養家庭數目，當中包括155個提供緊急寄養服務家庭。如有興趣參與，可瀏覽社署網頁www.swd.gov.hk。
部份圖片由受訪者提供
記者：黃子配攝影：潘志恆編輯：李寶筠美術：吳子豪