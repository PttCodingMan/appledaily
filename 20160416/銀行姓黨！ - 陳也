小市民支持眾志一伙年輕人，光是這個姿態，會不會在某月某天（肯定不是十年後）收到銀行電話，查家宅要逐項確認支賬入賬？現身撐黃之鋒的融樂會前總幹事的遭遇，很大機會發生在任何年輕新政黨的支持者身上，來電劈頭一句就會大你：「你個私人戶口只能提款與出糧，若作其他用途，銀行即時咳戶。」你膽怯追問，呢種係乜服務態度？「這是特事特辦，鬼叫你搞搞震。」開戶口的時候，曾經幫職員跑數申請信用卡時，銀行職員語氣不是這樣喎！「阿爺下令，西環監場，無銀行夠膽幫反對黨。」有生意都唔做？「現在乜時勢？有銀用唔及有權惡！」銀行戶口被針對性照肺，政治凌駕經濟，干擾民生常態，這樣的白色恐怖會一直製造恐懼。恐懼擴散的後果是什麼？愈禁愈堅！年輕人領導的政黨索性轉入地下，以自己發明的集資打游擊形式，進一步走向更激的反政府不歸路。試問孫中山又點會去匯豐開戶口呢！至於師奶，還是保險些，account到用時方恨少，走勻十八區，放蛇睇吓，邊家銀行姓黨？