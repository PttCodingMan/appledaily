Hello黎明哥哥，我覺得最近有少少like你喎！鍾意就鍾意，唔鍾意就唔鍾意，唔好講咩like。OK OK，不過點解鍾意你其實我又講唔出，幾肯定唔係因為你嘅歌，雖然你啲歌易上口程度拍得住兒歌。亦唔係因為你個look，尤其係你個髮型十年如一日，好悶囉。其實當年我去英國讀書已經係咁，呢個係我嘅習慣，如果魚柳包裏面嘅魚柳變咗就唔係魚柳包。嗱，有人話就係鍾意你夠真，有嗰句講嗰句，真情呢味嘢喺𠵱家嘅香港，真係好耐冇見。唔好理人哋點睇啦，反正無論你係好人定賤人，都會有人覺得你賤。得到大家支持我好高興，但我未必要討好佢哋！又唔好咁講，你處理個show前後嘅表現本身係好有大俠feel，話時話其實你扮過原振俠喎，孭得起跪得低呢隻胸襟家陣喺香港買少見少！男人呢，醜，冇罪，冇才華先有罪。有外表、又有才華，仲要保持上進心，累積實力，先可以保持男人嘅身價。咁講我哋做男人嘅壓力都幾大喎，咁不如講番啲運動嘢，你覺得熱刺有冇機會追到李城？左手又係肉，手掌又係肉，獎只得一個，唔知點決定。命運安排屬於邊個就邊個。咁點睇李城呢隊神話呢？坎坷過後有艇搭!六月嘅歐國盃，英格蘭機會大唔大呢？好多事可遇不可求，通常有目的有意識去做都唔會成功，反而隨意做可能有意外之喜。對於運動場上嘅贏家，有咩忠告？要贏人，先要贏自己。文：KEYMAN