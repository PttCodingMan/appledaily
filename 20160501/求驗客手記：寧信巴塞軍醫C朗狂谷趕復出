皇家馬德里西甲爭標形勢被動，連神射手榜首都俾巴塞隆拿前鋒蘇亞雷斯過埋，歐聯睇怕都係皇馬同佢哋嘅首席射手基斯坦奴朗拿度（C朗）今季最後目標，不過有大腿肌肉傷嘅C朗，喺準決賽首回合作客曼城已經缺陣，為咗希望趕及周三次回合復出，「激戰式」狂操外，仲有傳佢向巴塞軍醫求教㖭。
學張家輝操弗備戰歐聯
C朗因為大腿受傷，上周六西甲皇馬作客對皇蘇已經唔使預佢，不過C朗都冇偷懶，喺個人ig上載自己日前狂操體能嘅相同片，好似電影《激戰》咁，學張家輝練戰繩，據講可以練爆發力、肌耐力同心肺耐力，C朗大腿有傷唔方便跑步，佢就游水練氣，好積極咁款。其實，有傷在身唔係應該搵軍醫治療咩？原來皇馬一眾球員都信唔過首席軍醫奧爾莫，C朗認為自己喺首回合冇辦法出戰，係因為軍醫診療失誤所致；原來奧爾莫一直認為C朗只係肌肉疲勞，只需要休息唔使治療，結果首回合賽前熱身又傷過，更發現大腿肌撕裂，佢老哥上周中返馬德里後，已經拒絕畀奧爾莫檢查。
傳皇馬軍醫會篤背脊
據親巴塞嘅《每日體育報》問C朗，如果巴塞軍醫出手幫佢治療，佢願唔願意接受，C朗都話冇問題；反映C朗信死敵嘅軍醫，都唔接受自己球隊軍醫。講真，奧爾莫都幾失球員信任，好似皇馬另一傷兵、法國前鋒賓施馬，就搵番上年俾奧爾莫炒魷嘅前軍醫祖安求助，更加將合照放上網，擺明落奧爾莫面。奧爾莫喺球員心目中就真係過街老鼠咁，傳聞佢係主席佩雷斯嘅密探，唔只醫球員，仲會向佩雷斯打球員小報告，上年10月皇馬隊長沙治奧拉莫斯已經講明，禁止奧爾莫入皇馬更衣室咁話。不過雖然有內亂，皇馬呢期起碼都一條心，至少打低曼城入歐聯決賽先算，教練施丹喺上周六賽前記者會都仲好樂觀咁講：「唔會畀C朗同賓施馬冒險，但仍然有信心佢兩個可以百分百狀態次回合復出。」