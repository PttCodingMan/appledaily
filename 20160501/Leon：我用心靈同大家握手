【本報訊】演唱會於昨晚8時32分開始，雖然比原定時間遲了半小時，但總算比前一晚早了75分鐘開場，場內場外觀眾齊聲歡呼，為黎明打氣。一開始黎明站在台中央說：「好唔容易先開到，因為周邊環境可能會有噪音問題，有好多地方做得唔好，希望大家多多包涵，祝大家有個愉快晚上。」說罷獻唱《DNA出錯》，歌曲編排跟前晚一樣。本以為天公造美，但至晚上9時30分開始下雨，且雨勢頻密，場內觀眾紛紛穿起雨衣。演唱會至中段，黎明問觀眾可有說話想講，台下觀眾問為何取消跟粉絲上摩天輪活動，黎明解釋說：「因為摩天輪隔籬有其他活動，如果我一出去就會亂，所以今日就冇。」有觀眾問為何不與他們握手，黎明發揮金句王本色回應：「握手唔係好難，都係一件好簡單嘅事，但要睇乜嘢場合去握，係一件好難決定嘅事，我喺呢度用心靈嚟同大家握手。如果我喺呢度同大家握手發生咗乜嘢意外，後面嘅人就要陪我哋一齊犧牲，本來我想親身落嚟同你哋握手，但𠵱家係行唔通。」
稱叫加油等如叫他去死
黎明又表示早前到外國參與真人騷，節目中有許多危險動作，身邊不少人叫他加油，但黎明覺得叫他加油有如叫他去死：「所以都係叫我good luck，總之要喺唔同場合講唔同嘅嘢。」黎明又解釋他昨晚在台上時間較多，是因為沒有換衫，其時有觀眾大叫黎明除衫，黎明回應：「我從來唔覺除衫係鹹濕，人一出世就冇衫着，係人嘅眼神同思想支配咗。」台下觀眾不停叫黎明除衫，最後黎明脫掉外套，引得觀眾尖叫聲不絕。他指昨晚台上有改動，例如將射燈改到觀眾席後，又多謝工作人員在風雨中工作，慶幸未有意外發生。■記者黃君怡、曹家誠