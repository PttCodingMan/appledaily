【本報訊】「我豬肉佬，何嘗唔想成為偉大嘅舞蹈家？」看周星馳電影，有這樣一句經典對白。街市豬肉佬形象負面，業界宣佈將豬肉佬正名為肉類分割技術員，又與再培訓局合作，於農曆年後推出課程，吸收新血。職業看似低微，但其實卧虎藏龍：街市之花有OL唔做，寧願斬大嚿豬骨；大學生由豬肉枱做起，引進評級制度，甚至自立門戶做老闆。「正因冇後生願意入行，先容易發圍」。與別不同的想法，看得更遠，誰說豬肉佬不可以是夢想家？記者：呂麗嬋位於結志街的肉檔共5個人，平均年齡50，年紀最大的豬肉佬來叔，今年已80歲；30出頭的阿May許頴欣，年紀最輕，是唯一女將。「初初企肉枱，真係有遊客行過，話要同我合照；有啲客見我揸住把豬肉刀斬肉排，猛叫我留畀啲男人做，好搞笑」。有名你叫，「豬肉佬，畀廿蚊豬肉嚟」，行業陽盛陰衰，全港識開豬放血拆骨起皮的女刀手，十隻手指數完，劏豬劏牛一樣好刀工，阿May是第一人。
未天光返工　斬百斤生豬
「我諗都係唯一，因為根本冇女仔入行」，性格爽朗的小妮子自嘲大笑。紫色貼腳水鞋、粉紅polo恤加牛仔褲，頭髮簡單盤在腦後，零化妝仍出落標致。阿May這個街市之花，不是浪得虛名。記者站在肉檔門外一朝，5點半天未光已返工的她，一直冇停手，百斤生豬落貨，手起刀落切成6大件。前一分鐘才向OL教路「買乜肉煲湯最鮮甜」，下一分鐘已轉頻道，與外傭以英語對答如流。 「做律師醫生係專業人士，我覺得我都係專業人士，讀過吓書都識揸筆，揸咁大把刀就真係冇乜人識」。說來也是，大肉刀足5磅，手起刀落，少點技術和臂力也不行。她說：「其實都攰，最初由輕身細刀做起，要斬多幾刀，慣咗先轉大把。」May直言，當初入行，全為幫輕經營肉檔的父親，「請唔到人，上年農曆年，初一至初三只有我同老竇兩個人做，斬肉送貨肉枱賣一腳踢，唔幫手，得佢一個點得？」
「待遇唔差　一定唔會失業」
由豬肉枱揸筆做功課，變揸刀搵食，阿May笑說人生就是始料不及。「屋企人開舖頭，放假梗要落舖幫手，最初跟送貨，以前手機上網冇咁流行，坐喺度好無聊，就幫手洗豬雜，大個啲就試揸刀切嘢，見到啲師傅點做就跟住做」。出名孝順女，阿May對上還有兩個哥哥，個個做一陣就怕怕，只有她繼承父業，「可能我好勝，個個話呢行唔啱女仔，捱唔住，我心諗，廚師都有女人，點解唔得？」 越看輕越有鬥心，中五畢業有寫字樓工唔做，分割豬肉成了她的專業。「好多人話呢行厭惡，其實坐寫字樓都會悶，做銀行call客都好厭惡，呢行待遇唔差，最好嘅係經濟好唔好、股票係咪大跌，一樣有需求，一定唔會失業」。現時有穩定男友，阿May笑說從無擔心會嫁不出，「佢識我時知我做街市，先唔好自己睇唔起自己，日日同客傾偈，教佢哋唔同部位點食好，好有滿足感」。