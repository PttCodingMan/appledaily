郭富城為賀猴年，佢喺今年3D賀歲片《西遊記之孫悟空三打白骨精》裡面就扮美猴王孫悟空，入型入格，生猛跳脫。脫因為部戲同馬騮有密切關係，所以觀眾都優先選擇睇呢部戲迎猴年，加上佢成部3D製作班底強勁，揼本去做，所以令觀眾置身魔幻境界。電影公司呢次搵咗電影《魔戒》同《哈比人》系列嘅3D設計總監Sean Kelly，同埋拍過電影《真實謊言》同《幽靈車神》嘅Jacques Stroweis做3D特技效果總監，呢筆後期特效製作費甚至要斥資近2.5億港元，所以幾乎每一幕都係燒錢。坊間對《西遊記之孫悟空三打白骨精》口碑唔錯，大家幾乎一致讚城城演到孫悟空好精靈、鞏俐嘅白骨精又畀人驚艷，係全套戲亮點，行內人評價不俗，商台DJ梁泰來噚日喺微博話：「鄭保瑞完成《殺破狼2》後，再來一部佳作！《三打白骨精》收復上一部《大鬧天宮》的失地。郭天王比宇宙巨星演孫悟空更出色，鞏俐演技、造型都好正！特技雖難媲美荷李活片，但毫不失禮，最初估賀歲它不算強，現在認為它後勁最好。」影評人林娉婷都話：「單看鞏俐已經值回票價！」電影專欄作家葉七城都話：「眼花繚亂，目不暇給。」電影公司近日再推出終極版預告，兩分鐘片段，集精髓所在，包括有有鞏俐扮嘅白骨精出浴、唐僧四師徒情，同埋孫悟空三打白骨精重頭戲，緊張同情緣兼而有之。特約報道