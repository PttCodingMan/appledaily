華倫西亞（橙衫）自從由加利尼維利（小圖）接手後表現冇起色，淨識喺盃賽贏波；而喺年廿九嘅聯賽，華倫作客又以0:1不敵貝迪斯，加利佬上任以嚟聯賽五和四負，同降班區得番四分距離，所以外界普遍認為西甲猴年第一炒非佢莫屬。由於華倫班主係新加坡商人林榮福，應該唔會新正頭就將加利佬落鑊；不過，亦有指正因林榮福係華人，所以會喺初三赤口炒加利佬嚟「應節」喎！至於同日西甲皇家馬德里作客CF格蘭納達，就憑莫迪歷喺完場前五分鐘嘅入球贏2:1；值得一提係開波之前，格蘭納達請嚟屈福特前鋒恩哈路做嘉賓，仲送咗件七號波衫畀佢㖭！因為恩哈路效力烏甸尼斯期間，曾經喺2009/10球季同2011至14年外借去格蘭納達，表現仲唔錯㖭。