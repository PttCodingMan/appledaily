火猴興旺，百「毛」禁忌！今日大年初二，毛記電視十位人氣主播晒冷舞麒麟舞獅賀歲，盤菜瑩子大力打鼓助興，舞獅的利君牙興奮撞開羅若off；拿着桃花的專家Dickson難得被女圍，希望打破「毒」咒禁忌開齋拍拖，東方昇就想趁農曆年闖關返內地，黃慘盈奢望𢭃「腦細」林日曦的100萬元大利是，大家齊歡唱《喜氣洋洋》。撰文：皓騫、譚倩宜
毛記電視於上月憑《勁曲金曲分獎典禮》響朵，一班90後主播人氣急升，踏入火猴年舞麒麟百「毛」禁忌賀歲，盤菜瑩子手快搶到麒麟笠頭學眨眼，東方昇、利君牙、盤菜、羅若off更玩爭位，利君牙跌低大叫，羅若off指住盤菜：「好狼！成個手袋（福字賀年掛飾）塞落我個面度。」眾人又上天台舞獅，盤菜負責打鼓，利君牙興奮亂舞撞開羅若off和慘盈，幾乎重演葉劉淑儀被麒麟撞飛事件，十分爆笑。
Dickson誓破「毒」咒
火猴年百「毛」禁忌，毛記主播一人有一個禁忌誓要打破，「毒」男Dickson有幸合照時被女圍，盤菜伸脷扮舔，慘盈嘟嘴扮錫，Dickson面都紅了說：「我好想有另一半，新一年要打破『毒』咒，𠵱家身上好多桃花，相信今年會興旺。」但他圍着桃花轉圈卻錯方向，Dickson自嘲逆流而上更加好，到拍照時被要求拿低些桃花，慘盈取笑：「嘩！咁樣詛咒佢！」盤菜：「其實佢已經冇得再低！」去年被本報爆割雙眼皮的盤菜說：「我最大禁忌俾你哋踢爆咗，所以已經破咗禁忌。」問多久沒陪家人食開年飯？她反問：「開年係乜嚟？其實我冇食過，唔知。」Dickson被嚇呆不懂反應。慘盈就希望打破新年不可買鞋禁忌：「女人開心買鞋唔開心買鞋，咁新年咪開心同唔開心都冇嘢做囉，世界末日囉！」
望𢭃腦細利是
長髮明豬則說：「我一定要打破男人短頭髮呢個禁忌，同埋希望全世界都變晒做中國人。」東方昇鼓掌：「好，啱聽。我希望農曆年試吓返大陸，博吓大陸海關hea hea哋畀我入去，減壓見吓紅。」羅若off：「新年一定要做功課，試吓小學生唔好交功課。」利君牙：「平時日日都要擦牙，新年放鬆keep住年糕喺牙罅步步高升。」銀紙彤就說：「新年唔畀買書，因為唔好意頭，我要打破禁忌一個月睇夠30本。」崔建芒：「屋企人禁忌係新年唔返工，我要打破，因為新年要返工拍片。」吳檸檇：「我想收聖誕老人利是。」問會否跟腦細拜年𢭃利是？慘盈說：「腦細會幫我哋開年，希望𢭃到100萬，晒你冷！」崔建芒笑說：「畀份保單我OK，因為我𠵱家覺得喺度做嘢，有人身安全問題，唔該腦細。」場地提供：三姜武館