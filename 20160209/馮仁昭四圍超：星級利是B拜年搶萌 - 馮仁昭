踏入猴年，好多藝人立即透過網上給粉絲送祝福，尤其已婚有子女嘅星爸媽，當然悉心為佢哋嘅星BB扮靚賀年。錢嘉樂同湯盈盈噚日凌晨搶閘放閃，同大女錢凱晴（Alyssa）及五個月大嘅錢凱琪（Kassidy）着到紅噹噹影賀年相。而同樣咁有外父相、生咗三個女嘅林盛斌（Bob）都係着紅色，驟眼望去真係似五個利是封，仲唔係五福臨門。
諸葛囝囝幫手拎
吳鎮宇亦好有心思，喺facebook貼咗張囝囝Feynman疑似孫悟空合成相，Feynman頭上有金剛箍，鎮宇唔知係咪想做唐僧收伏囝囝。人妻諸葛紫岐喺年廿九晚已經準備好做「狂派」，喺微博晒咗目測至少有500封利是相，噚日囝囝韜韜着住傳統賀年衫配螢光綠太陽眼鏡，醒神又有型，佢幫媽媽拎住個擺滿利是嘅背囊，但似乎重到拎唔起！陳小春同應采兒噚日大清早就帶埋囝囝同大家拜年，而關伊彤同余曉彤（Hidy）外出拜年時都幫自已個囡囡打扮得靚靚，關伊彤兩個女換上旗袍新裝去黃大仙上香；Hidy就幫剛滿3個月大嘅囡囡劉頴依（Willa）着上粉紅色棉襖配白色冷帽，對住鏡頭瞇瞇笑賣萌樣。另外台灣藝人黑人陳建州一家四口，及家有「好」字嘅譚耀文都連同一對子女向大家拜年，佢話：「猴年願望好簡單、好快樂。我祝大家今年萬事如意、身體健康。」撰文：馮仁昭