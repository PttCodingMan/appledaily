【昨日凌晨深水埗】吳業坤捱足五年，去年年尾終於守得雲開，橫掃頒獎禮新人獎，連帶工作量激增，前晚他首年有份參與新年倒數活動搵真銀，工作過後坤哥更與三五知己驅車匿後巷食串燒、碗仔翅，享受大年初一至平民的第一餐。
直駛深水埗
坤哥前晚與周柏豪於荃灣出席新春倒數活動，昨日凌晨12時多離開時，坤哥駕車載着一位男友人，與尾隨其後另一架車的朋友，一行兩車四人直駛深水埗，原來他們專程到那裏買串燒當消夜。抵步後由坤哥朋友負責落車「掃貨」，買齊上車後，坤哥將車駛至其橫頭磡寓所附近，兜兜轉轉後再駛入一條後巷，原來他想找個「安全位」與友人嘆串燒。前晚活動上坤哥承認最近工作量多了，但否認升呢，又指首次出席倒數活動感覺開心及溫暖，笑問坤哥銀包是否同樣「溫暖」了？他笑謂：「暖咗啲啦，係多咗啲，但距離頒獎禮到𠵱家都係個幾月，唔係好長時間，不過都有買花送畀媽咪，而且冇講價，大家都想賺啲開心錢。」他又謂初一至三會關電話休息，初四才開工拍劇。
柏豪𠱁媽咪
同場周柏豪表示今年會派五位數字利是，有指他年廿九還開工，由年頭賺錢到年尾，他說：「有工開當然好，但初一、初二會休息，初三就要開工出席花車巡遊活動。」不過他透露愛貓剛剛過身，心情麻麻的他說：「隻貓年紀都大，一直都好瘦，今日啱啱過咗身，所以嚟活動前都要幫貓辦身後事，媽咪好唔開心，今日都有陪佢tea𠱁番佢。」採訪、攝影：朱志聰、黃曉程、陳順禎、張俊銘