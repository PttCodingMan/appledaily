靚媽陳爽和金融才俊梁梓軒結婚3年多，前年10月一索得男，囝囝Adrian都快將兩歲，陳爽曾表示喜歡帶囝囝四圍去體驗生活，前晚她又出動，一個人帶囝囝去銅鑼灣買玩具，享受湊仔樂。
前後孭兩件
香港連續幾日持續高溫，入夜後氣溫依然高達30度，難怪陳爽都要大解放。前晚7時多她穿上白色上衣兼熱褲露長腿，將囝囝孭在身前，再加上小背囊，獨自帶囝囝去銅鑼灣行大型連鎖玩具店。不過，陳爽入商場後第一站不是去玩具店，而是自己先行時裝店，惟她一連行了幾間舖頭都沒有斬獲，於是便乘電梯到玩具店所屬樓層，更放底本來孭着的囝囝，讓他落地自己行，囝囝即時開心得四圍跑，不過陳爽怕他跌倒一直緊緊跟隨。
想玩滑板車
陳爽似乎一早有目標，想為囝囝買個小頭盔，但因囝囝頭仔十分細小，所以陳爽在店員幫手下，前後替囝囝試了幾個才選到合適尺寸。其間囝囝發現一架兒童滑板車陳列品，開心得即時爬上滑板車試玩，之後陳爽見到另一架三輪車，便抱囝囝上車試坐，又替囝囝拍照，影完陳爽拖囝囝走，可是囝囝仍不捨得離開，擾攘一會才肯拖着陳爽乖乖離開，陳爽臨走再將囝囝孭上身。採訪、攝影：梁繼光、黃曉程