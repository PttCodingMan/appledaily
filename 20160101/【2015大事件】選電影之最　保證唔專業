愛睇戲，但鑒賞力不足，作別2015，膽粗粗選今年在港上映的電影之最，有讚有彈，沒有中肯保證，專業精神欠奉，個人無乜優點，勝在老實。我首先頒個最穩陣頭盔大獎畀自己，多謝晒《果籽》。
最搶鏡綠葉：《玩轉腦朋友》Bing Bong
我知我知我知阿愁變了大家的最愛，但要數最佳綠葉演員，必數主角兒時幻想好友 Bing Bong，它長大了便給遺忘，最後甘寧願犧牲，消失一刻，我頓覺心肺被夭，會痛o既喂大佬。我好似睇住我嘅青春一去不返咁，嗚呀。
最走漏眼青春片：《初戀有病》(Me, Earl and the dying girl)
回首90年代的電影，今年寧舍多，尤其華語片，《王家欣》老實說乏善足陳，但導演劉偉恆對電影的熱誠可嘉，處男下海，可以原諒；《那一天我們會飛》談夢想，手法略嫌老土，感動位多，但碎上，不深刻。兩個中學生人到中年的後段更有點超現實；《我的少女時代》有精密的商業計算，要人又喊又笑，結局卻美好得過份。還是比較喜歡《初戀有病》，電影宅男「被逼」與癌症女孩相處，無溫暖到熱的關愛，只是一直陪伴，無聊事認真做，中學雞青春味應該係咁樣樣。幽默可愛怪雞又真實，最後令人哭到妝都甩埋，真正高手。電影11月上時無乜人知，來去匆匆。最走漏眼，實至名歸，好似係。
最失望改編劇本：《進撃的巨人》
漫畫、動畫，有萬千粉絲為它捱更抵夜，電影拍成一副怪相，成何體統。電影設定改了，添加了愛情元素，已傷盡粉絲心。片中男女對話如同AV橋段，個個演員無厘神氣。情節kai有時，瘋有時，總之難捱，萬分失望。
最sad對白：《Stand By Me：多啦A夢3D》我真係要走喇～
我們永遠的叮噹，配音員林保全走了，沒看到電影上映。那時人人都為電影中多啦A夢對大雄說的一句：「我唔可以再留喺度，我真係要走喇～」而喊到死了，戲裏戲外都咁sad。叮噹老了，伴大家長高後，就要功成身退。
最痴線電影：《低俗殭屍玩出征》What We Do in the Shadows
無定向過癮，一屋幾隻吸血鬼，好多現實生活煩惱：洗碗、爛牙、當代fashion、錯咬大動脈搞到一地血要清理，痴線地好笑，我有朋友真係笑到痴咗線。抵死玩盡吸血鬼特徵，配音版加入大量香港地道粗口，另類親切，奇葩電影，絕對推介。記者：葉青霞 