循新界東直選晉身立法會嘅民主黨主席劉慧卿，未有報名參與黨內嘅新一屆立法會內部甄選，意味佢明年唔會爭取連任立法會，為1991年起嘅議會之路畫上句號。而喺人人都想訪問佢心路歷程之際，卿姐卻封口喎，決定喺今日嘅茶敍上先回應有乜打算，反而噚日大除夕，一朝早入咗「監獄」，度過特別嘅一日。查實卿姐係應三個在囚人士嘅要求，喺上年最後一日去咗赤柱監獄探佢哋、聽訴求啫，之後卿姐仲喺fb上載同懲教事務監督胡文偉先生嘅合照（圖）。唔需要再為議席煩惱嘅佢，似乎都幾逍遙自在喎。