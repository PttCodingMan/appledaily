北京兩會結束後，經過頻繁的政治互動，各種渠道傳達出來的訊息，是中央未就689連任扑槌，「旺角暴動」場戲變成梁振英一人獨腳演出，大家背後都笑到膊頭震震吓。中央急促為「港獨分離主義暴力行動」降溫，當然知道中咗伏，原來係警民衝突，類似內地無日無之城管打小販及公安執法引致群眾事件。如果真係如起初定性，涉及國家安全，以習近平作風，佢親自抓國家安全委員會，點會為咗九月立法會民建聯上落一兩個直選議席，而置原則問題不顧。有人借「旺角暴動」想敲山震虎，起初的而且確達到目的，但問題是當涉所謂國家安全，自然會派人來港作調研，一如當日派出國信辦主任魯煒到金鐘佔領區收風一樣，如果當日「旺角暴動」真是港獨分離主義策動，梁當然平暴有功，但若果是警民衝突，那就是另一回事了。自張德江、李克強一直到港澳辦副主任馮巍、劉兆佳等口徑一致，不單冇再提分離主義暴亂，甚至進一步表態，認為即使幾個激進青年當選，又有甚麼大不了？兩會之後，林鄭立即變成和平鴿，約泛民議員商討調動財委會議程，以減少拉布。同之前網路23條寸步不退判若兩人，林鄭自發表官到無求宣言後，一直處處針對泛民，比689還要勇猛，絕不會無端轉軚，背後一定是來自北京的政策指示。「旺角事變」之後至今形勢變化，不少評論認為是九月立法會選舉前北京權宜之計，因戰略需要而扮溫和，以免政局再進一步對立，激進勢力高漲，共產黨真正防範並非泛民，因大家打交道多年，對方招數了如指掌。但本土派及激進學生，猶如打開了Pandora Box，起初相信幕後操盤者有人還樂觀其成對付泛民和理非，但到𠵱家個勢越來越大，才知問題大了！
中央應明示下屆換人
問題是泛民今非昔比，香港政局激進化，不能靠小修小補可以解決。由於689管治及用人路線經已確立，你林鄭呢頭做親善大使，另一邊李國章之流是Loose Cannon，永遠失控，喜歡鬥嘴寸人，出任港大校委會主席，即係畀咗個炮台本土派學生，由現在到九月，有佢加持，本土派學生競選工程，真係冇得輸。仲有其他準備九月出選非泛民勢力，包括學民仔之新政黨、朱凱迪、傘運人士，唔少已經Campaign當中。而梁粉系局長如陳茂波、吳克儉之流本身民望已經低殘兼乞人憎，本身又冇政治水平，必定被圍攻。吳到新界西出席學校活動被包圍，醜態盡現，而嘉湖山莊非法卸泥事件，由於政府部門反應出奇遲鈍，陳茂波繼續慢吞吞打官腔回應，個個新西候選人都撲晒出來，又係死得。還有未計專辣㷫自己友的另一個「波哥」。梁系人馬毫無走回溫和路線迹象。經過689幾年來為對家造勢，如今所有本來和理非黨派也終於「被勇武起來」，公民黨本土化，下一個將是民主黨，𠵱家猶如周星馳電影中比塊膠布貼住一個子彈貫穿的傷口，得啖笑兼且無用。唯今之計，提早明示中央決定下屆換人，先可止止咳。添馬男