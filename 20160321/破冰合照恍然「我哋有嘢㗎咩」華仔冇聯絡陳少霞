劉德華與洪金寶主演的電影《特工爺爺》昨在旺角新世紀廣場舉行「慈善功夫日」，及第二屆金影獎揭幕禮，大會除頒傑出電影人金影獎予洪金寶，表揚他對影壇貢獻外，更捐出10萬元予其慈善基金，及安排100位小朋友現場打功夫向洪金寶致敬。
扮杜琪峯去飲
華仔日前低調現身恩師李添勝榮休晚宴，他指添哥事前並不知情，華仔說：「我知道之後問可唔可以去，但如果我去就唔可以話畀人聽，以神秘嘉賓身份去，我個位仲寫咗杜琪峯個名，添哥完全唔知道。」當晚華仔跟曾傳不和的前公司旗下藝人陳少霞相擁合照，被指二人關係破冰，對此華仔反問：「我哋有嘢㗎咩？」有傳陳少霞曾為復出事宜找人向華仔搭路，但華仔卻謂：「唔好提呢個人。」記者昨問華仔有否講過這句說話時，他反問：「我有冇講過呀？我真係講過？我真係唔記得喎！」一切純屬謠言？華仔笑說：「我都唔知！我都係睇報紙先知，原來我同佢破冰！」華仔表示私下沒跟陳少霞聯絡，當記者問有傳對方離婚後經濟欠佳，開新戲時會否預陳少霞一份時，華仔說：「同志偉了解過，都會關心佢。」
洪金寶拍床戲
另外，華仔透露《特》片中的自己不懂照顧家庭和關心自己女兒，跟現實生活完全相反。至於洪金寶笑言《特》片中最大挑戰是床上戲，他笑說：「我渴望好多年，終於輪到我，不過呢啲床上戲係講個老人家每朝6點起身嘅床戲。」未知洪金寶會否想找兩個孫仔拍戲？洪金寶笑說：「唔知佢哋有冇天份，佢哋仲細，但我都好希望，睇機會啦，反而我想佢哋讀書。」採訪：黃曉妍攝影：仇志德