新晨動力（1148）股價兩年插咗77%，家陣係上市以嚟谷底，預測PE得番5倍，PB兼全系至抵，街貨市值得5億元，一turnaround，隨時炒到飛天。新晨2013年由華晨（1114）分拆上市，主打汽車發動機。上年內地汽車業唔掂檔，新晨亦預警上年盈利倒退20%。就算係咁，粗略計數，新晨現谷底價1.28元，2015年都係得6.4倍PE，負面因素都反映得九九十十。
食正寶馬國產化
呢期內地報載，年僅39歲嘅劉智，獲升任為寶馬中國中國區總裁，成為首位本土總裁。有人認為是寶馬中國策略，實行本土化，年輕化，兼有助推動國產化。新晨主打瓣數，包括向華晨寶馬供應N20發動機同連桿。上年中，新晨再獲寶馬授權組裝王子發動機。諗到係，隨住產品陸續國產化，加埋新超班發動機投入，有助新晨turnaround。專業評估新晨今年回復增長，EPS 0.238港元，預測5.3倍PE，預估0.47倍PB，比上市平均1.5倍PB，平咗近70%。華晨集團系統，金杯（滬：600609）16倍PB、申華（滬：600653）3.8倍、華晨預估1.3倍。新晨PB，又係系內至抵搞！華晨同五糧液總共揸新晨62%；上年8月，基金名牌鄧普頓揸新晨5%權益蒲面，到11月，增持新晨到7%。新晨殘價吸引長線大戶落注，新晨實際街貨得5億元，殘過殼股。煲新晨，當翻半番到1.9元，今年預測7.9倍PE，未有耐上到本身上市以嚟平均值12倍，比起鄧普頓最貴一板入市價2.38元，仲係潛緊水。錢雋細價股專家本欄逢周一、三、五刊出