【專題籽：胚芽故事】這兩個月，政府工面試進行得如火如荼，身邊的朋友也買定西裝，希望得到呢份筍工。同一時間，我正訪問兩位八九十後，問他們為何離開政府往外闖，EO寧願寫小說，Programmer轉投start up公司工作。同事問：「係咪要放大佢哋嘅血淚史，講政府點衰點衰？」墨汁有幾黑，大家都知道，再重複，只為獵奇。我更關心的，是將要加入墨汁裏的清水，最終被制度同化，立即變黑？還是負隅頑抗，出淤泥而不染，甚或淡化烏黑，改變政府。
朋友（連上司）成日話，考到EO（行政主任），半隻腳已踩入人生勝利組。我睇睇入職申請表，月薪二萬幾，濕濕碎啦，咪我人工嘅兩倍左右囉。直到睇到EO晉升表，先發覺做政府工，真係錢途無限。筆名為「望日」的謝文傑，現年32歲，畢業於觀塘瑪利諾書院，擁有科大土木工程哲學碩士學位，他通過CRE（公務員綜合招聘考試）、爭贏二萬多個投考者，2007年加入政府，擔任二級行政主任。六年間，他晉升為一級行政主任，三十出頭，月薪近五萬，兩年前居然劈炮唔撈，轉行寫小說，連我聽到都搖頭嘆息。唔係講笑，開EO個薪酬表望吓，你就知道誘惑幾大，一級行政主任再升上去，就係高級行政主任，月薪六萬幾至九萬幾；好彩再升一級，做總行政主任，月薪更是十萬起跳。睇到十萬呢個數字，我葡萄到關掉瀏覽器。
公務員hea做文化　牢不可破
覺得望日好儍，於是向公務員事務局查詢，近年有幾多儍人離開政府。結果好嚇人，儍人天天都多，撇除退休解僱等個案，政府呢個熱廚房，辭職人數自2009至2010年度逐年上升，人才流失趨勢嚇你一驚，而2015年投考CRE的人數，創十年新低，代表少咗新血想入行。香港人最鍾意錢錢錢，為乜，錢都唔搵，要放棄呢一隻鐵飯碗？望日就覺得，當年政府工令佢越來越容易妥協，性格變得扭曲，「最初入政府，人工是考慮之一，但還有少少使命感，想改變當時的政府，改善施政，市民生活安居樂業。經過幾年才發現，原來一個人做到的事情很有限，慢慢變得多一事不如少一事，性格開始磨蝕，到後期，連我自己都不喜歡自己，才選擇了離職。」六年多的EO生涯，每隔一至兩年，需調派往不同部門，望日第一個崗位，是在食環署負責發牌等文書工作，處理食肆牌照申請，與市民通訊，在大埔上班，返九至六、準時放、唔使OT，他還有時間寫投資策略。「一般人覺得政府工作比較悠閒，做事不太積極。既然我入了去，當然希望改變這個情況，有些作為。但進入政府後，我發現連改變自己的辦公室也有困難。當時很多同事，都工作十年以上，抗拒任何改變，連安排新工作給他們，也遇上很多問題，更談不上改變流程，令工作更有效率。例如文職同事每六年調動一次，防止建立老鬼文化，有人推搪說住得近，勉為其難才肯調走。連自己的辦公室也改不了，試問我怎改變整個政府呢？」EO實際工作內容，因崗位而異，他其後調派往選舉事務處，就頗有挑戰性。「好辛苦，剛入去時，搞緊『五區公投』（2010年香港立法會地方選區補選），得幾個月時間準備，有時要做到10至11點先走，但冇OT錢，假都冇得補，又多甩漏。」政府安排投票站，要跟場主商量，訂立租金，又要兼顧特殊情況，例如部份北區偏遠鄉村沒有電力供應，EO要聯絡機電署、電力公司，通電供燈。「雖然辛苦，但喺選舉事務處工作，一隊人搵五百幾個投票站，幾有成就感。而且我好好彩，好多合約制嘅同事，後生又肯捱，好有活力。」雖然工作有滿足感，但望日發現，自己開始養成公務員惰性，「我在選舉事務處的團隊負責物資分配，人手較充裕，當其他隊想借用人手，我通常第一個反應是說沒有人，根本沒想清楚就回覆。我的性格慢慢改變了，不想去面對問題，令事情變好。」2013年年頭，他再調往警務處，負責人手編排。「警方提出加人手、調人手，我們負責審批。可能工作比較似一般文職，重複做同一件事，有時會覺得，沒有了我，也沒影響部門運作，漸漸就失去工作熱誠。」他最記得，在警務處有同事經常遲到，下屬建議製作簽到冊，記錄出勤情況，警惕同事不要再遲到。但他當時想，新增簽到冊，其他準時返工的人，會否不高興？會不會投訴，鬧到我這裏，影響到我？「但我想深一層，其實這樣做是對的，連下屬也敢於提出這項措施，我應該支持他。」雞毛蒜皮的事，都要秤過度過先做，政府陋習令他思考，純粹為錢，賣掉自己的時間與人格，是否值得？
工作六年　儲蓄達百萬
EO月薪高，工作六年多，他已儲得百萬積蓄，難得父母沒反對，遂決定辭職，全心寫作。「我會覺得香港好現實，冇錢乜都做唔到。如果做咁多年嘢，唔考慮父母需要，係好自私。我全職寫小說，沒有收入，都有畀家用，唔希望影響到父母嘅生活，但佢哋好體諒，同我講唔夠錢使，可以唔畀。有時夜闌人靜，我都會緬懷一下，每個月袋幾萬蚊，不知幾好。見到同事去旅行、買樓，我會想，如果冇放棄呢份工作，呢啲事我隨時可以做。𠵱家寫小說，寫咗兩年都未出名，會擔心啲書唔好賣。」回想辭職的決定，「已經返唔到轉頭」，他並不後悔，自己未能在政府貫徹的初衷，他冀望新入職者勿忘，「畢業後，以人工為考量，可能是合理的。但你選擇這份工作，就要對得起自己，不要純粹為了錢，馬虎工作。我覺得未必改變不了政府，但要大家一起合力，要多些新入職同事，一起有這種想法，才能成事。」
合約Programmer：嚴重落後慢半拍
近年政府外判大量職位給中介公司，1991年出生的陳浩軒（Nelson），大學畢業後擔任合約初級程式編寫員（Junior Programmer），在沙田康文署工作了一年，發現外判工作，雖然受薪於中介公司，但官僚作風，與政府一脈相承。以他負責處理的軟件為例，最新的軟件版本，已經出到6.X，而在政府內部用的版本，還是2.X。「新版本通常會修正舊有問題，但政府怕更新完，有新問題產生，如果他們看不到舊版有問題，偏向不處理，比較短視。」
思想保守　難與外界接軌 
外判工作透明度低，薪酬屬「海鮮價」，中介公司會從政府合約中抽佣牟利，人工高低，視乎簽合約時有冇牙力爭取待遇。Nelson自覺比較幸運，跟同等學歷、資歷和職位的朋友比較，他的人工多五千元，甚至看到晉升前景。「中介公司想抽佣，一般都唔想你被人炒，你被人投訴，佢甚至會幫你講好說話。」外判職位看似不穩定，但Nelson說行內有一套晉升模式，只要表現平穩，約滿後可以簽過另一份條款較優厚的新約。「即係炒咗你，再簽新約升職，大概做三至四年升一個grade，不失為安穩的工作。」Nelson得到上司賞識，同期入行的兩位同事負責聽電話等雜務，而他有幸寫程式，較多學習機會。「但我合約未完，已經主動提出不續約。我只能說不太適合我，我自己比較喜歡在創新的工作環境下工作。政府由上而下管理模式，衍生很多問題，作為程式設計師，我寫程式時遇到很多問題，都沒機會傳達到決策者耳邊。」Nelson認為政府其實可以更有效率，但因為要符合制度，全世界開會後，才決定做一件事。正所謂少做少錯，不做不錯，這些想法令人變得保守，長做下去，較難與外面的工作氣氛接軌。「現在我在start up公司工作，人工少一兩千，但我換到的，不是薪金低了，而是學習的東西多了，跟上司談話，階級感覺也沒那麼強，可以有自己的意見。」
記者：彭海燕攝影：林栢鈞、徐振國編輯：黃仲兒美術：利英豪