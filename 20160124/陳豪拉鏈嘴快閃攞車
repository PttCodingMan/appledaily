【圓方】陳豪老婆陳茵媺舊年宣佈再有喜，三年抱三，兩公婆生產力驚人，孭起頭家擔子唔輕，陳豪梗係要努力賺奶粉錢，幾忙都需要有個私人空間唞唞氣。前日下晝3點幾，陳豪就單拖現身圓方，佢經商場搭扶手電梯上去餐廳嘅露天座位，雖然佢發現有記者尾隨，但仍全程保持微笑。唔知係咪想撇甩記者，佢結果冇去餐廳，改咗去停車場快閃攞車鬆人，其間問到陳豪點解冇帶老婆出嚟？同埋新年會唔會出埠旅行？佢全部都冇答，臉上只係掛住個「拉鏈嘴」笑容。採訪、攝影：朱志聰