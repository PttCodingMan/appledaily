【銅鑼灣】梁家輝老婆江嘉年噚日傍晚6點幾，同女兒孖公仔逛銅鑼灣利園，佢哋唔係買冬裝，反而去行嬰兒服裝店，估計係買禮物送畀親友嘅BB，佢哋兩母女各有各揀，跟住又互相交商量，先後行咗兩間店都有收穫。江嘉年母女喺名店Burberry先買咗兩件嬰兒禦寒衣物，由江嘉年碌卡，噚日天氣好凍，江嘉年着住厚羽絨成隻糭咁，反而阿女年輕冇咁怕凍，着嘅衣服較少。佢哋喺店掃完貨，再去咗另一間店再買，兩母女全程好好傾，即使明知有記者影相，佢哋都大方冇迴避。採訪、攝影：朱志聰