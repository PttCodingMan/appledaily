12年前足球評述員蔡育瑜和曾偉忠在無綫直播節目中一人一句「足金X猴」，成為電視史上經典笑料。猴年將至，now TV特找來這對金猴孖寶拍攝送真．送金猴宣傳片，以正確讀音重演當年送金猴經典一幕雪前恥。對於被笑足12年，曾偉忠和蔡育瑜昨日均表示不會介意，強調當日只是無心之失。
講起送金猴，一定會想起金猴孖寶曾偉忠和蔡育瑜！12年前，二人在無綫英超精華直播節目中揭曉「足金金猴」得主，結果齊齊將「金猴」講錯成粗口「X猴」，被網民笑足12年。想不到這經典一幕，昨日竟在now重現！
成件事有喜感
為迎接猴年，now找來已過檔旗下的蔡育瑜和曾偉忠拍攝一段送「足金金猴」的有獎遊戲宣傳片。片段昨日推出，一開始見兩人不停練習講「足金金猴」，繼而介紹now賀年送金猴有獎遊戲及問問題。原來now今次不但照辦煮碗找來六福送出3隻金猴，更問當年同一問題，亦即「2004年英超賽事狼隊主場對曼聯賽事中，哪一位狼隊球員為球隊射入奠定勝利一球」。蔡育瑜說：「答中嘅朋友有機會得到足金金猴！」終於講啱「金猴」，二人擊掌及擁抱，猶如一雪前恥。提到當年「足金X猴」事件，蔡育瑜昨在電話中表示是他與曾偉忠唯一一次現場蝦碌，雖被網民取笑，但未有令他留陰影，蔡育瑜說：「我哋係無心之失，問心無愧！不過估唔到咁多年仲有人講！最奇怪係佢講完我再講吖嘛！」問可會介意被人取笑？他說：「冇問題，第一我哋又唔係有心嘅，第二呢個絕對係意外。整件事睇嚟又唔係我哋俾人醜化，而係好似有啲喜劇感。」問他平時可會講粗口？蔡育瑜理直氣壯說：「梗係有啦！話唔講都係呃你！有邊個男人唔講粗口啫？但工作時係唔講！」
曾被客戶睇中
至於曾偉忠昨日亦強調當年是甩嘴所致：「絕對係甩嘴，好似傳染病咁，我甩完佢甩，絕對唔係故意。」他指事件發生後，未有被無綫高層詐型，僅提醒他們下次小心一點。曾偉忠謂不介意被網民取笑，他說：「唔太過份冇乜所謂，好似睇戲，睇完有啲talking point攞出嚟講。」原來過去曾有廣告客戶想邀金猴孖寶一起拍廣告，但被二人拒絕，曾偉忠說：「有時唔係淨係睇錢，唔知人哋會點樣做，唔知人哋點樣要你出鏡，你應承咗點樣都要做，我哋幕前人要保持形象、要健康。」採訪：魯吉
蔡育瑜（62歲）
講波年資：逾20年簡介：負責踢中後衞，88年掛靴之後擔任足球教練。
曾偉忠（55歲）
講波年資：近18年簡介：踢前鋒或中場，94年掛靴，現為香港足球總會五人足球經理。