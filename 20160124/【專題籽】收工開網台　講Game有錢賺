【專題籽：潮流乜乜乜】打工仔捱過一日工作辛勞，放工後可以有乜細藝？有班打機發燒友，一放工就會聚集到一個工廈單位，唔係排隊買嘢，而係客串做網台節目主持，分享打機心得，周一至五風雨不改，直至凌晨一時。公餘時間開網台已非新鮮事，但這班拒稱YouTuber的麻甩打機友越玩越專業，開台兩年多講game講到商機自來之餘，最近索性自家開發手機遊戲，呢啲咪就係男人的浪漫囉。
一個月黑風高的晚上，葵芳一棟工廈單位燈火通明，甫進門見到一班低頭族塞爆走廊，「佢哋等緊開台。」網台JapHK創辦人之一的梁承澧（Louis）說。YouTube上有個名為JapHK的網台（現稱JapHK LIVE），專講日本和香港ACG（動漫和遊戲）資訊。11個節目18個主持，收工後趕來客串開台講打機，「放工後就奉獻晒喺呢度，係啊，同做多份正職差不多，呢度咪就係我第二個家囉。」
獲遊戲代理邀做顧問
部份網台只得一節節目講打機， JapHK則是每節節目只講一隻手機遊戲，瀏覽量平均只數以千計，同那些當紅YouTuber比簡直冇得比，但這班巴打貴在自娛，試過除夕夜節目直播連續講足9小時， 吸引到數千名機迷聽眾陪一齊癲住過年，講到翌晨6時依然仲有200人在線。講得手機game多，心中自有一套理想遊戲雛形，其中十人今年索性集資25至30萬元，開發自己的新遊戲，計劃於暑假前面世。Louis透露：「係一隻將打架同踢波元素撈埋一齊的熱血足球game，入唔入到波係其次，最緊要打低對方。」一切追溯到2013年底，起初開台，其實只係得從事餐飲的「80頭」Louis，聯同平面設計師、70後友人陳栢桓（台長），一個曾從事台灣多間Online game公司的項目經理，另一個做過本地game書編輯，當時只為分享一款足球手機遊戲心得。台長用單反相機拍片，Louis就用一支箱頭筆、一塊白板出鏡教打機，然後將段片放上YouTube，話咁快就有過萬人點擊，既然有人睇有市場，兩個打機友以月租6,000多元，租一個450呎的工廈單位做節目直播。Louis表示，由只係講一隻game，去到𠵱家有11個節目講11隻game，呢班主持只係當日素未謀面的聽眾，因為唔滿意佢講嘅內容，就被邀上來「挑機」做嘉賓，就咁做埋主持。「更加估唔到的，係原來有遊戲代理留意。」開台以來，JapHK獲數間遊戲代理邀請做顧問，幫手諗計推廣，早前就有間台資遊戲代理，想打入香港市場，留意到佢哋節目有講代理的遊戲，於是就提出合作。至今已參與十多項相關工作，因而累積近6位數收入，促成自家製一隻本地手機遊戲的理想。雖然有錢賺，不過Louis多次強調自己唔係YouTuber，唔會做「職業攻略」，「我哋係ACG的Uber，一有新資訊就會隨傳隨到，隻game做得唔好我哋會照鬧，唔通屎都講係好食的咖喱咩，對方搵得我哋合作，就要接受我哋風格。」
節目完聽眾送茶慰勞
開台兩年多，所耗時間實不少，Louis繼續開台，皆因巴打的人情味：「有次節目直播俾聽眾鬧，話做乜咁hea，內容咪上星期講過，搞到主持怒喝，話已經無私分享研究整個星期的心得，連茶都自己買……唔知係咪因為呢句，節目11點半完，唔夠15分鐘，有聽眾就親自將3箱烏龍茶送畀我哋，仲大喝一聲：『嗱，唔好話冇你哋心，茶呀。我仲記得當時第一句係：多謝你啊，但你叫乜名？』佢話佢叫阿文。」網台規模開始有聲有色，Louis和台長的終極目標，希望將JapHK成為香港一個可以舉足輕重的ACG平台，Louis說：「《男兒當入樽》安西教練講過：如果你放棄的話，比賽就到此結束。我覺得能夠認真做一件事，就有值得繼續的價值，我哋可能會開台開到破產為止，希望可以喺香港成為咁都唔死的傳奇。」
【JapHK進化史】
白板時期2013年9月
一部單反拍攝再事後上載到網上，一支筆、一塊白板就咁講打機心得。10,000點擊率（非直播）節目主持：1個
發展時期2013年10月至2014年
一星期逢周三8時直播3個節目，開始有mic、有聊天室畀聽眾即時留言，佈景板貼咗張紙顯示網台icon，夠晒低成本。直播聽眾：數十人節目主持：3、4個
成形階段2015年至今
逢周一至五晚上8時至凌晨1時，一星期共有11個節目，風雨不改。直播聽眾：平均逾300人（高峯期有2,000人同時上線）節目主持：18個
記者：余　瑋攝影：徐振國編輯：黃仲兒美術：楊永昌