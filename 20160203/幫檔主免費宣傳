河國榮和方健儀昨日行維園年宵，勁受檔主們歡迎，不愧是《毛記電視》的香港區最受歡迎男女歌星。河國榮邊行邊rap《香港地》二創版，方健儀聽到笑說：「行啦，知你紅！」兩人先去花檔睇蘭花，逛到乾貨區時方健儀買了兩塊麥芽糖餅，將其中一塊送給河國榮：「你結咗婚，唔會派利是畀你，請你食啦。」各檔主爭相與河國榮及方健儀selfie，又送攬枕、豬仔錢箱及散紙包等，當有檔主叫二人拿着公仔拍照幫忙宣傳，他們幾乎有求必應，發揮樂於助人的香港精神。