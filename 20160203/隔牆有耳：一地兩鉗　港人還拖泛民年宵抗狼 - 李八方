一年一度嘅年宵噚日開幕，多個政黨均在維園擺檔，希望籌吓款，售賣諷刺時弊嘅年宵產品畀抑壓已久嘅市民發洩一下。其中民主黨嘅「超然鬥獸棋」率先跑出，首日去貨五分之一，賣走100盒，創意媒體部部長黎敬瑋話，反應較預期好，後悔入貨太少。年年都係市民「影相位」嘅社民連，今年攤位整咗大白象同埋梁振英嘅「結合版」，紅衫「梁振英」由大白象嘅肛門排出，直衝大笨象糞便，頂得順嘅市民可以嚟影吓相。焦點產品係印上梁振英頭像嘅煙灰缸，一款係梁擘大個口，一款係漫畫版嘅梁除褲露股，口股並用接煙灰。本身都係煙民嘅社民連主席梁國雄話，原本想設計「肛門版」，等煙民一煙入窿，惜造價太貴放棄咗。兩款煙灰缸限量250個，每個80蚊。社民連亦有多款tote bag出售，聽社民連馬雲祺講，首日最受歡迎係印有John Lennon頭像同經典歌詞「I'm a dreamer, but I'm not the only one」嘅tote bag。
揮春成民情指南
近日公民黨因被指「播毒」而聲明大噪，「大毒梟」黨魁梁家傑主持開幕，不斷「慫恿」市民前往「公民檔」購買代表香港人嘅本土產品，但強調該黨冇毒品可售，有嘅都係「一地兩鉗」暖手套、香港人記事簿、香港人板腦袋等。一如以往坐鎮寫揮春嘅主席余若薇話，今年如常落區寫揮春，向來市民想佢寫乜都係民情指南針，今年最多市民要求佢寫「香港加油」，證明港人唔想見到香港墮落下去。工黨就售賣「香港人還拖」嘅人字拖，仲有寫上多個為港人熟悉字詞嘅環保購物袋，包括「勿忘初衷」、「我要真普選」。李八方mailto:pf_lee@appledaily.com