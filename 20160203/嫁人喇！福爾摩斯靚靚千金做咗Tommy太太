年近歲晚，好多新人都趕新春前成家立室，準備過年派利是，好似大馬主李偉然嘅靚靚千金Gina，日前就同靚仔男友Tommy拉埋天窗，當晚佢哋響金鐘五星級酒店筵開幾十席，唔少馬圈中人嚟飲，個個大讚郎才女貌，咁作為李偉然嘅練馬師蘇偉賢同老友韋達，如果喺周三(3日)可幫佢隻「福爾摩斯」贏馬，賀佢榮升外父，咁就真係一份大禮咯！「福爾摩斯」曾經喺前季連贏兩場三班賽事，強如其後喺二班兩捷嘅「香港興旺」，當時亦係「福爾摩斯」嘅蹄下敗將。可惜「福爾摩斯」上季轉沉，未能再勝，不過亦因此評分大減。到咗今季，「福爾摩斯」其實已有起色，10月底曾喺三班沙田草地2000米入Q，出擊失手之後，立即變招，部署減幾分，等到可以初降入四班，就安排回配贏馬拍檔韋達，角逐今仗贏過嘅快活谷1800米，加上今朝晨課蘇偉賢、韋達喺烽火台傾個不停，有晒搏殺手影，估計幕後應係一早揀定今場搏殺，以賀Gina新婚之喜。