昨日講及的士司機大罵李波事件不合情理，建制派冇腦，胡亂搵個藉口呃港人。唔好以為將李波事件搞大，係泛民議員多事，其實坊間基層可以屈膝於權力，怕咗阿爺，但佢地最唔鍾意俾人當係儍仔。北京強力部門若肯企出嚟大大聲講：「我地在泰國拉咗桂民海回國，自香港搵李波回來協助調查有關佢地在香港出版謠言書籍，詆毀領導人一事，合乎中國法律，外國人無權干預……」講完之後，好多香港人就知道天威莫測，不敢輕舉妄動啦，但是是但亂尋藉口，當港人係笨豬，港人當然不服。深層次啲睇，中央不准人民亂唱亂講，鎮壓言論自由，不派司法部門檢控誹謗，改用強力部門拉人，係大大打擊21世紀作為世界第二大經濟體系嘅形象，中國要走上世界舞台，與美國歐洲爭一日長短，點可以長期倚賴拉人封艇嘅手段吖。一個沒有言論自由、資訊自由的國度，點可以在開發新科技（唔敢講新文化、文學、藝術各方面嘞）、新經濟與歐美競爭呀？左丁山打死唔認為北京中關村啲北大清華復旦（泛指各大名校）嘅電腦工程科目學生，畢業後可以在大膽創新、嘗試方面勝過世界精英雲集嘅矽谷。中國最叻嘅科技人才，只要俾矽谷睇起，都會第一時間為咗自由，為咗綠咭而賣身美國，至於攞完綠咭之後再回國創業，進攻13億人市場，那是另一回事。馬雲咁巴閉，至今阿里巴巴有邊一件軟件係全新中國創造令ebay和亞馬遜舉手投降㗎？索羅斯身在美國，接受彭博訪問，聲言沽空標普五百指數，白宮一句聲都唔出，以中國尺度，索羅斯根本係背叛美國啦。索羅斯話明中國有三萬億美元儲備，可以捍衞人民幣，言下之意就係佢唔會亂咁去衝擊人民幣，但人民日報立即視之為仇敵，器量小得可憐。中國市場基本上係關閉式系統，中央隨時可以一秒鐘內改變遊戲規則，扼殺外來炒家。醒目仔如索羅斯，點會胡亂冒犯中國嚟搵食？中國財金官員弊在黨性太重，動輒講敵我矛盾、民族大義、外人謀我之心不死，不能容納不同言論。有此心態，上海一定冇希望成為世界金融中心，香港完全唔怕上海威脅，只怕梁振英及其他擦鞋仔自毀長城，打爛一國兩制啫。