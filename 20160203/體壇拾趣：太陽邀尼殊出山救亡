開季只得14勝35負，NBA嘅太陽周一宣佈辭退教練漢拿錫（Jeff Hornacek），暫時由助教屈臣（Earl Watson）頂上，球隊就屬意由前MVP尼殊（Steve Nash）接手；以佢之前打太陽時期一人領軍嘅威風，應該夠晒班。不過，41歲嘅尼殊上季先喺湖人退休，𠵱家又百足咁多爪，既幫緊勇士手之餘，又想過足球班主癮，之前就收購西乙馬略卡，所以對全職教練個位唔算有太大興趣，睇嚟太陽要落多啲嘴頭先搞得掂。