年宵今日開鑼，方健儀同河國榮呢兩個真香港人當然要快人一步率先去維園年宵逛下啦！ 一去到維園門口，河國榮呢個香港區最受歡迎男歌星就歌興大發，忍唔住將《香港地》再二次創作Rap返幾句，搞到方健儀都頂佢唔順，叫佢唔好再唱，快啲行年宵好過。
佢兩個先行濕貨攤檔，見佢哋好似對啲年花好有興趣咁，河國榮仲同方健儀走咗入檔蘭花店慢慢研究，其間又問花店老闆點揀靚花。問到河國榮係咪想趁機買花送俾老婆？佢即話：「如果我買貴咗會俾佢鬧，其實自己冇買開年花，因為屋企冇位擺。」過年唔少人都會喺屋企擺桃花，方健儀話以前都有擺過，仲話擺完之後桃花運真係好咗好多：「嗰一年都真係幾多，之後嗰年冇擺又真係冇晒，不過依家自己唔需要喇。」 行完濕貨檔，方健儀同河國榮就殺入乾貨區，沿途有唔少市民截停佢哋要求合照，佢兩個咁nice，當然無托手㬹啦。行到攰攰地，方健儀就見到檔懷舊小食檔，即時去買咗兩塊麥芽糖餅同河國榮開心Share，方健儀搞笑咁同河國榮講：「你結咗婚，我就唔會派利是畀你啦，請你食塊餅啦！一食真係童年回憶返晒嚟！」
河國榮自從唱完《真·香港地》之後，《香港地》呢首歌又再hit過，佢同方健儀行年宵嗰陣，唔少人見到河國榮都會即場Rap返幾句，有啲仲係拎住大聲公去唱，方健儀聽到就扮嬲嬲豬話：「下次你哋要唱《中東與綜》！」相當搞笑。 今年年宵有唔少公仔檔，其中賣馬騮公仔同另一檔賣豬仔錢罌嘅攤檔就最得方健儀同河國榮歡心，佢兩個玩完一輪啲公仔之後，檔主仲送咗個福袋同斜孭袋俾佢哋，認真大豐收。 一場嚟到年宵，兩位最受歡迎男女歌星當然要去廢青集中營踩下場啦！想睇佢兩個同班廢青有咩交流？睇下一條動新聞啦！ 