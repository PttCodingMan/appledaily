媒體載國家能源局「十三．五」新能源規劃有咗草圖，呢瓣新增投資2.3萬億元人仔，主打新能源設備嘅，照計一路有運行，當中中國高速傳動（658），得勁低單位數PE，但個市曳到無譜，當range trade，中傳動可以諗諗。
受惠國策前景看俏
據能源局規劃，非化石能源應佔能源消費總量，到2020年同2030年時，要上到15%同20%，當中風力發電目標，要上到2.5億千瓦。再睇中傳動，集團上年上半年，收入47.5億元（人仔．下同），風電齒輪傳動設備呢瓣去到37.4億元，同比增加34%，兼佔咗總收入近80%。又包括GE Energy、Unison等等海外大孖沙，都係中傳動客戶。中傳動風電設備瓣數，食住國策，收入有靚仔增幅，集團又有競爭優勢，攞到海外大客定單。再講，中傳動係設備製造，而唔係風力發電商，唔受電價調降，或者其他新能源瓣數行家競爭影響，按國策風電投資規劃，中傳動已有排玩。中傳動2015年上半年盈利5.2億元，增長近兩倍，齋計半年EPS 0.38港元，已超過晒2014年全年EPS 0.16港元。當中傳動就快派2015年全年成績單，keep喺半年水位，已經有盈喜，PE兼由家陣37倍，跌到落15倍。場內專業預測中傳動2015年同2016年EPS 0.7港元同0.76港元，預測7.8倍同7.3倍PE，平通街。對上兩年中傳動大概喺4.9元到8元大型橫行區上落，個市唔掂，中傳動再跌，到橫行底4.9元輕輕一注，當彈番上250日線6.4元計數，潛在回報率30%，今年預測8.4倍PE，仲未到雙位數。錢雋細價股專家本欄逢周一、三、五刊出