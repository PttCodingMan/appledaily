過年前個市開始乾升乾跌，好似聖誕前後咁飄忽，但港美市場焦點轉去睇業績，油價對個市影響減退，只要唔再失守前低位27美元，暫應唔會再成拖冧個市的藉口，但無論睇氣氛定資金，都未具較大反彈的條件，都係勁插幾日、再微彈兩日的尋底格局。科網頂住美股，facebook、Alphabet盤數靚仔，Twitter又傳賣盤，儲局官員加息似乎逐步轉鴿（未必季季加），都有助個市企穩。港股科網都有點起色，網龍（777）1月份20個交易日做咗15次回購，由17蚊買番上21蚊；科通芯城（400）過去7日都六度回購，後市就算冇大反彈，起碼都畀到投資者信心，去到回購價時承接力會強啲，想炒上落可以回購價才參考。另外金價創3個月新高，近排多番推介SPDR黃金ETF（2840）亦步亦趨，全球最大對沖基金Bridgewater掌舵人Ray Dalio撐金，更認為「你不擁黃金，是因為不懂歷史和經濟」；索羅斯量子基金前首席策略師Stanley Druckenmiller則是SPDR Gold Trust的十大持有人，持貨價值3億美元。魏力 http://www.facebook.com/2012jason 本欄逢周一、三、五刊出