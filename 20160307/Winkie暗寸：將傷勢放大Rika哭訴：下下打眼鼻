【ViuTV開台】下月開台的ViuTV重頭節目女子格鬥真人騷《G-1格鬥會》昨於尖沙嘴開記招，參賽者劉燕妮（Rika）、鄧穎芝、黎美言（Winkie）和唐紫睿（Hazel）等均有出席。節目未出街已連番爆出是非，有指Winkie比賽時出手太狠毒而遭Hazel等人杯葛，尤其跟Rika最大牙齒印，二人對賽時Rika慘被Winkie打到變豬頭。
對手挑釁好難忍

昨日Rika、Winkie等人在台上未見有交流，當司儀問眾人有否受傷時，Rika表示：「自己打嘅時候曾經毀咗容，手都斷咗，𠵱家睇緊跌打，到𠵱家後遺症係眼仲有飛蚊症。」之後記者邀Rika與Winkie一同訪問，對於打傷Rika，Winkie明寸Rika說：「比賽得預咗受傷，大家都簽晒生死狀，自己唔會將傷勢放大。」對於被指犯眾憎，Winkie說：「有聽過不利自己嘅新聞，參加呢個騷已好大壓力，節目出街後就可以睇到，知我冇做過乜唔好。」但Rika卻指比賽時遇上憤怒事：「比賽係應該有體育精神，比賽時受傷我接受，但對手講挑釁說話就會唔開心，對手下下打眼同鼻，對我嘅傷害同陰影係好大。」她表示醫生指飛蚊症有機會變成永久性，說罷忍不住當場落淚。
Hazel留低為報仇

Hazel受訪時直指拍完《格鬥會》後發覺電視圈黑暗：「大家為爭出位真係可以拳拳到肉，就算台下扮晒friend話唔打面，但上到台都係一拳打埋嚟，真人騷簡直好似一塊照妖鏡。」問Winkie是否犯眾憎時，Hazel寸爆說：「節目裏邊有自己最好朋友，佢一定唔係朋友。Rika係我好朋友，我本身諗住退賽，但睇到Rika受傷咁犀利，好心痛，因為咁先繼續參加呢個比賽，決心為佢報仇。」據悉龍小菌和郭思琳跟Winkie份屬好友，昨日活動結束後，小菌在facebook力撐好友，暗指Rika和Hazel博宣傳。採訪：譚倩宜攝影：仇志德