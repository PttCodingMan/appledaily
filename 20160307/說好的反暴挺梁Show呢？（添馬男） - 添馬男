旺角騷亂後幾小時，689定性為暴動，殺氣騰騰祭出自一九七○年針對六七左派暴動修訂的殖民地惡法「參與暴動罪」對付示威者，林鄭立即和應指摘泛民冇一致譴責暴力。開頭係威係勢，但唔夠兩個星期，鎮壓暴動路線全面收皮，政府官員口中的「暴徒」，在立法會補選中得到六萬幾張真選票，呢棍打到應。左報立即伸出橄欖枝捧梁天琦，最奇怪的是，按照劇本689理應高調接見當日平暴英雄，以示嘉許，一齊握拳高呼反對暴力分離主義、捍衞國家領土完整，然後一級一級召開記者會，表態反暴挺梁，人人過關。但過去兩星期，唔單止冇商界大孖沙站出來反暴挺梁，連建制派都hea hea地求其交差算數。究竟發生乜事？到兩會揭幕，謎底終於揭開了，本來兩會應該係反暴挺梁、堅決反對香港暴力分離主義運動上演之舞台，但個show並冇按照689之劇本演下去。首先港澳辦主任王光亞見689，對「暴動」口徑相當mild，並且完全冇挺梁表示，到政協會議，一樣冇反暴挺梁show出現，只有一個譚惠珠表示特首只做五年唔多好，其他人一律收口。689做大龍鳳，無非都係想兩會期間得到中央大力支持，兇走其他競爭者。而日前張德江所傳達中央立場，明顯中央對旺角那場所謂暴動有不同睇法。范徐麗泰會面後引述張德江指，「旺角這種所謂街頭暴力，要用大局觀來看，因為其他地方都有，他認為港人智商高，多人心裏明白，如果將香港搞亂，將來日子難過，只不過不說出口，特區政府、香港人民可以有能力解決這問題。」她進一步表示，聽不到張德江有譴責旺角事件，但認為要用大角度去看。
張德江說法否定「暴動」定性
左報捧梁天琦，兩會期間張德江提出的大局觀，說明北京掌握了香港獨立、分離主義暴動內裏究竟是甚麼一回事！如果香港街頭衝突屬全球青年造反、反建制社運，即係同分離主義冇關，咁梁振英過去一年政治上死咬港大、《學苑》、港獨及本土派，所為何事，唔通真係為維護國家安全領土完整？定係製造危機鞏固自己權力？曾鈺成表示旺角事件後北京派人來港做工作，了解內情，如果張德江說法是中央的看法，那就等如否定了旺角「暴動」定性。今年兩會對梁政治前途未到決定性階段，明年兩會後才到特區行政長官選舉，估計今年底便由政治局常委敲定人選，九月立法會選舉，將會成為香港民意對梁連任的一次「公投」，梁以鬥爭為綱，未來幾個月仍會繼續挑機，指使李國章、何君堯等人在大學生內攪局點火頭，製造更多危機，問題是建制派是否願意與梁攬炒呢？其實，梁之連任問題，已經不容拖延，因為挺梁的政治代價已越來越大，不單點着社會青年怒火，促使泛民議會行為激進化，建制派陷於被動，更已蔓延政府至內部管治團隊，負責實務、推動政策之常任秘書長、資深政務官均認為梁主事下政局不可為。泛民、社運激進化，因有梁「加持」，不單冇人批評反而會有票。這殘局拖多一個星期也嫌多。添馬男