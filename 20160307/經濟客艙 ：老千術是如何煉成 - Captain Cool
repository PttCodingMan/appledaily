遇上老千股，最慘就係輸身家，但遇上政壇老千，輸贏已非個人嘅事，可能眾人利益會一鋪清袋。投資路上流流長，總有機會遇上老千股。故勿論財技點樣玩，最終目的只有一個，利益歸於大股東。政壇老千亦同樣得人驚，利用各種方法爭取民眾支持。特朗普為共和黨總統參選人大熱門，但近日瞬間變成眾矢之的。連日嚟多位美國億萬富豪接力炮轟特朗普。惠普行政總裁惠特曼話特朗普不配做美國總統；大鱷索羅斯前愛將、基金大佬Stanley Druckenmiller亦批評特朗普，話佢講中國操縱貨幣滙率嘅睇法膚淺。特朗普提出向中國提高關稅；美國同墨西哥邊境起圍牆等等，統統凸顯美國獨大單邊主義，政治立場屬極端偏鋒，好難說服大家有能力搞好美國經濟，難怪有人提議係時候吸納黃金。睇番特朗普掌舵酒店度假村Trump Hotels & Resort嘅表現，1995至2005年期間，年年蝕超過6億美元。公司股價累跌85%，相比美高梅期內累升4倍。不過，特朗普用「自己嘅方式」爭取最大利益，年年有花紅落袋，仲以「服務協議」形式額外支薪，9年穩袋三千幾萬美元。Captain Cool 本欄逢周一刊出