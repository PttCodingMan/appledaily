趨勢投資同財技炒股法喺港股橫行霸道之下，價值投資法迷失咗好幾年，阿Q啲咁睇，的確令一批股份低殘到得人驚，低位任你買，平到長遠唔贏都好難輸，價值投資實在冇人理，呢啲股一直冇人願意炒起。大家唔買的原因係機會成本的問題。如果你揸隻平股，兩年股價唔郁，賺股息可能有十幾巴仙回報；與此同時，買強勢股，可能贏1倍。於是全人類去尋找升1倍嘅強勢股，而放棄一隻贏得慢嘅平股。就好似上周四公佈賣澳門舖位嘅堡獅龍（592），復牌升到0.495元，市值8.1億元，佢舊年底淨現金3.39億元，加埋賣舖套現3.46億元，淨現金至少有6.85億元。如果將賣舖套現金額當特別息派出去，每股都有0.2元。佢今次賣嘅係殷皇子大馬路嘅舖，其實佢喺人流更高嘅議事亭附近都有間舖，估計佢當年唔止買得一間，照計連議事亭嗰間都買咗，仲有其他靚舖，低價買入但一直以成本入賬，仲要年年做折舊，每股淨資產肯定嚴重被低估。事實上，堡獅龍剩係舖加埋手頭現金都肯定唔止現價，仲有一盤保持正現金流嘅生意，同埋上市公司殼價都未計。大平賣股份，喺低市值本地零售股之中大有股在，內地零售股亦有唔少揸實值錢舖位，變成資產股，只等釋放價值。只不過，要等強勢股炒到冇得炒，市場先對呢類股票重拾興趣。晉佳 https://www.facebook.com/advanceguy1/ 