賭王三房最索千金何超蓮回復單身後，與霍震霆二公子霍啟山行得最密切，前日與啟山第四度斷正在台北過周末，一起去食平民牛肉麵，據知超蓮的台灣歌手舊愛吳克羣戒食牛十多年，超蓮啟山此舉難免給人覺得「去踩場」。超蓮昨日接受本報訪問時，例牌強調自己是單身，與啟山出埠，就解釋是有一大班朋友去旅行。
賭王三房最索千金何超蓮去年12月淚斬與台灣歌手吳克羣的四年情，男方傳與女模相戀，超蓮在分手後也不愁沒人追，24歲的她身邊就出現追求多年的霍震霆二子霍啟山、內地百億富二代政協劉根森等高富帥，當中獲三太陳婉珍開綠燈拍拖的啟山較佔盡上風，但遭超蓮否認。
前日有台灣《蘋果日報》讀者提供超蓮和啟山在台北旅行的相片，穿着黑tee牛仔褲、戴黑超的啟山與穿棗紅衞衣的超蓮，現身板橋市一間平民牛肉麵店，啟山全程笑笑口負責食，超蓮就顯然是食店的常客，在店內跟老闆熱情打招呼，更行出行入攞食物，但不忘警覺地望周邊氣氛。其實之前二人已被爆在廣州及香港半島酒店撐枱腳，超蓮更曾帶啟山見好姊妹鄧紫棋和李蘊到中環Sevva食飯，今次第四次斷正，盡顯二人密密見「好友」關係。
舊愛不食牛
超蓮是台北常客，1月底在當地與友人飲酒飲醉後，其朋友卻召來其舊愛吳克羣帶她返家休息照顧，據悉，超蓮事後表現無奈及不悅，今次與啟山重臨，並帶男方去常幫襯的食店嘆牛肉麵，須知道吳克羣戒食牛十多年，超蓮和啟山此舉可謂踩場又贈興。本報昨日致電仍身在台北的超蓮，問她與啟山去台北擦牛肉麵，會否令人覺得有踩場之嫌，她大方回應：「我每個月都會去台灣，睇牙醫喺嗰面，咁啱呢次有朋友生日，都幾多香港人去咗，我又好熟台灣嘢，我做導遊，唔係乜嘢踩場，冇乜特別。」她透露今次純粹是朋友生日旅行團：「成班朋友去旅行，有好多人，我帶佢哋去食嘢，全部一齊去食，除咗霍生，仲有其他香港朋友，亦都有兩個台灣男仔，一個台灣女仔，成團有七、八個人，因為太多人唔夠位，我同佢坐一張枱，因為係兩人枱，所以咁樣，總知好多人一齊，唔係單獨，同埋佢唔係我男朋友，我澄清多一次，我哋係朋友關係。」
啟山被避嫌
問到現在的感情狀況，與啟山會否有發展空間，超蓮就表示：「我𠵱家係單身，但我想畀心機做嘢，所以唔諗拍拖啦，短期內都唔會拍拖，全部都係朋友關係，唔係情侶，我唔知人哋有冇追我，唔關我事。」至於吳克羣回覆台灣《蘋果》時，表示不知道超蓮來了，也不認識霍啟山。之後，超蓮即在微博貼了多張與一大班朋友的飯敍相如打邊爐，亦有與啟山食牛肉麵的食店食物及友人相，惟獨啟山未有「入鏡」，超蓮留言說：「來個兩天吃了這麼多哈哈哈哈。」採訪：唐如