假設你係老闆，將自己盤生意賣走，一股不留，多少反映盤生意無得做，想甩殼賺一筆收山就算；相反搵猛人入局揸旗，自己退居二線繼續玩，往往預示日後有大茶飯！卡姆丹克（712），不容走失！卡姆丹克單刁好多人寫過，唔重覆，重點想講猛人背景。新大股東國聯金控佔29%，無錫國際、中國首控（1269）、新中信分佔40%、35%及25%。國聯為無錫最大國企，總資產844億人幣，管理金融資產逾4,400億，另涉足光伏、房地產等行業。首控持有港證監1、4、9號牌，提供融資、併購、重組服務。新中信則為內企提供離岸金融服務。入主卡姆丹克係國聯金控成立後第一單刁，將其打造成光伏+金融全產業鏈平台，勢必大搞省靚招牌。第三大股東河南萬眾（佔11%）做天然氣、房地產及金融，可見卡姆丹克呢個新陣容，目標係發展成新能源業併購旗艦，擴大股本後，現價計市值僅17億元，喪炒再批股集資合情合理；猛人每股成本0.66元，6個月禁售期，街貨得番三成，歸邊後掃上易過借火！0.66元止蝕，目標1蚊。魏力 http://www.facebook.com/2012jason 本欄逢周一、三、五刊出