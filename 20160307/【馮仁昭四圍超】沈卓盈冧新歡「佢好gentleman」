沈卓盈舊年中同圈外男友Ray分手之後，感情生活一直都冇着落，前晚終於見到佢同疑似新歡男友喺銅鑼灣行街，仲蹺住手食雪條。佢位疑似新歡戴住眼鏡，警覺性好高，不停周圍望，起初仲企開幾個身位，之後入咗雪糕店買雪條食，佢哋揀咗個靠牆死角位坐，不時頭貼頭傾偈。其間沈卓盈有拎手機出嚟自拍，仲好快擺咗上Ig，當然就冇男伴份啦！大約半個鐘之後離開，對方仲好細心蹺住沈卓盈過馬路。兩人之後去咗睇眼鏡，跟住繼續喺銅鑼灣一帶行街，但每當去到人多地方就特別有戒心，分開幾丈遠，不過一過馬路或者去到窄路，新歡有好幾次都會攬住佢行，夠晒體貼。
多人地方要保護
沈卓盈之前單身嘅一段日子，成日黐住好姊妹徐淑敏一齊玩，間中約吓閨蜜嘆茶，又話要工作為先，點知原來已經靜靜雞拍拖。沈卓盈噚日回覆本報同新歡行銅鑼灣食雪條，當然例牌否認有新戀情：「都話唔係咯，朋友呀！朋友出街食飯行吓街，佢好gentleman，多人地方都護一護。咁我單身嘛，朋友出街食飯正常社交。」撰文：馮仁昭