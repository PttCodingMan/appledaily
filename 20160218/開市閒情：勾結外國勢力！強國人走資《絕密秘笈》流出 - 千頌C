到底咩係「真愛」呢？上網見到一句嘢，就係「Love is not about how much you say I LOVE you, but how much you prove that it's true」，英文講到懶浪漫咁，最準確嘅翻譯，應該係「咪得個講啦，行動證明please！」話說，最近中國為防經濟爆煲，不斷收緊資本管制，將資金鎖國防走資。咁樣中國人辛辛苦苦賺（貪？呃？偷？搶？邊個字眼，你自己話事啦）返來嘅血汗錢，真係隨時唔見一大截。於是，中國人抱「一方有難 八方失聯」嘅精神，竟然俾佢哋諗到條世紀絕橋走．資．去！就係學「老頑童」周伯通玩左右互搏！話說有中國公司，要求一間美國律師樓，幫佢開一間美國公司。然後呢，間新成立嘅美國公司，就會走去告間中國公司違約，要求賠錢。咁即係個律師同時代表兩間公司打官司，左手告右手？媽呀，好亂呀。正所謂，「公司要贏，單官司就一定要輸」！中國公司向律師提出要求，話官司不能夠庭外和解了事，係一定一定一定要打輸，原因好簡單，因為打輸官司件事會真啲，咁樣公司就可以更輕易將350萬美金，於3個月內輕輕的走了，不帶走一點雲彩。至於點解呢單野會流出，因為個律師將佢同客戶嘅對話打咗喺blog，而個律師當然冇接到單case。呢件事證明咗：一：果然道高一呎，魔高N丈！中國人真係天才，到底個腦裝乜嘢，先會諗到呢條咁屈機嘅橋？所以，走資方法無限種，只有你想唔到，沒有強國人做不到的。如果將呢種天賦去做正經嘢，人類應該可以進化到移民去火星。二：中國成日講愛國，如果係真愛，你就唔使嘢嘢限住晒做Control Freak啦。家陣佢出咁多招阻止你班友跟佬走，就係心底都知你班吓吓話愛國嘅中國人，都係「身體卻很誠實」。三：好衰唔衰你班友仔，走佬都未算，仲要走去「勾結外國勢力」夾計一齊走，咁即係明剃偉大神國眼眉，話畀人聽，「中國經濟靠唔住，搵外國佬就唔使輸」。你叫泱泱大國，顏面何存？最後結論係，希望所有愛黨愛國嘅香港司長、官員、民建聯嘅人才、屈女士呀等等等等，我知道你哋對黨嘅愛，唔係得個講字。「國家有難，匹夫有責」，快啲轉返晒啲錢做人仔運上大陸救國啦！It's the best time to show your love is true！加油呀！美國律師Dan Harris個Blog http://bit.ly/1VlW9bI 《華爾街日報》報道 http://on.wsj.com/1Q0GdeS 千頌C@堆填區 http://fb.com/winbigwok 