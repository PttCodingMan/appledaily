大市近幾日終於回復返啲朝氣，有少少賀年氣氛。細個嗰時都好鍾意睇賀歲片，硬係覺得睇咗先叫新年，去到大啲，好睇嘅冇乜，於是惟有日日「歲月留聲」mode，喺屋企翻loop周星馳。今年星爺套新戲《美人魚》，擺明唔係sell香港，目標當然係內地13億人市場。冇錯呀，佢張poster係難以想像般咁核突，（或者係迎合內地人口味），但憑周星馳三隻字，已吸金20億元人仔！票房收得，最直線炒會係發行星美文化（2366），但千萬唔好忽略其他院線股，其中一隻南海（680）就有睇頭。南海旗下嘅影業其實唔睇得少，去年上半年營業額增34.2%至19.43億元。當星美作為第二院線，中影星美加盟影院462家，銀幕數2,180塊；不過南海旗下「大地影院」都有263間，銀幕數目達1,333塊。所以當今個新年內地整體票房超勁，南海理應受惠。南海由于品海控制，上年底以9.49億元購入「Crabtree & Evelyn」護理產品，于品海旗下網媒《香港01》亦已推出。近來股市冇炒味，但南海1月底造咗支大陽燭後回少少，最新見旗形突破！市差都有個咁靚嘅圖，證明呢隻股有啲料到，值得跟注！Fifi http://www.facebook.com/lovefrystock 本欄逢周四刊出