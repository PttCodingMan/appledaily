大股東希望大手增持股份，但又怕在二手市場掃貨，會踢高股價，推高成本，可以考慮透過供股曲線達到目標，仲要平靚正，今日推介嘅麗新發展（488），就係最佳例子。麗展舊年底宣佈2供1，供股價9.2仙，較當時股價折讓三成。本月初截止供股，受累市況一片慘淡，供股一如預期不足額，只得69.8%，由於大股東麗新國際（191）負責包銷，故持股量由原來嘅51.84%勁增至61.93%。「麗展出名債重，供股集資可能還債箒，唔一定係想曲線增持喎！」望望供股通告，今次集資9.1億，用途只得8個字——撥作一般營運用途，隻字不提減債，意圖為何其實好明顯。供股後麗展每股NAV達0.75元，以最新價0.102元計，市賬率僅0.14倍，殘得可憐，大股東低價增持，變得合情合理。翻查資料，麗展2011年曾供股，往後一年股價炒高超過兩倍，非常和味，現價入場買麗展，只較大股東增持價高十格，卻可博重演5年前好戲，絕得制得過！唐牛 https://www.facebook.com/tongcow88 本欄逢周二、四刊出