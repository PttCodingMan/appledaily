千呼萬喚，社交網站facebook嘅「嬲豬」表情icon終於出台！雖然「嬲豬」表情icon唔係網民一直想要嘅dislike功能，但好多網民躍躍欲試，將icon當dislike咁用，估唔到首當其衝嘅正係特首梁振英，噚日一個po喺短短9個鐘內就「呃」到近6萬個dislike，真係叻豬，至於like﹐就唔好提喇。相反喺預算案講番幾句人話嘅財政司司長曾俊華，竟一個dislike都冇，呢局梁振英「完勝」。
「完勝」鬍鬚曾　田北俊
話說梁特噚日出席完香港僱主聯合會春茗，即刻喺fb貼相，仲話自己成日鼓勵工商專業界團體同企業，提供機會畀中學生同大學生。估唔到呢個平平無奇嘅po，喺3個鐘之內「賺」到逾2萬個「嬲豬」，like加埋「心心」都係千個多啲，連「扁嘴」emoji都過百。唔單止咁，由於梁特fb冇公開畀人留言，於是唔少人專登喺啲舊po留dislike，一直殺到上舊年嘅po。截至晚上11時半，梁特春茗po已經獲5.6萬「嬲」，過10萬絕非難事。至於鬍鬚曾就犀利喇，噚日佢幾個po都零dislike，至多都係O嘴。自由黨田北俊亦巧叻叻，前日佢個「暖壺偷聽器」錄得6,000幾個like，另加1個dislike咁大把。新民黨葉劉淑儀都係，佢同入境事務助理團拜嘅po，有20幾個dislike。八方宣佈，梁特呃dislike，天下無敵。
李八方mailto:pf_lee@appledaily.com