不少人以為本港大學生熱衷政治，愛搞社運，不大讀書。其實呢個係錯覺，搞學生運動、活動嘅大學生，從來都係少數，左丁山在中大讀書時，幾乎係「主修學生會」，成日走堂，深深了解熱心參加反政府政策、反校董會活動嘅，係絕對少數，大部份同學都係花生友，讀書考試留學第一，搵工第二（按：那些年，中環及政府好工俾港大生霸晒，中大叻仔叻女學生均以留學美加為畢業後要務。）過去如此，現在何嘗不然，啱啱中大學生會有新內閣選舉，據報紙報導，學生投票率偏低，不夠25%，呢個比率低過左丁山競選學生會嘅時候好多，可見得絕大部份學生不熱衷學生會，自古已然，於今為烈。不過唔好理，唔投票嘅學生便冇發言權，當選學生就振振有詞，聲稱代表中大學生，牌頭可以攞得幾猛，正是得票雖然少少，聲音可以大大。現時本地大學生嘅學生會有同一要求，就係廢除香港特區行政長官為政府資助大學嘅校監，簡單啲講，就係8間由教資會撥款（約每年179億元）資助嘅大學，唔應該硬性規定由特首做校監（Chancellor），當然主要原因係討厭梁振英，從而反對整個制度安排。一位資深大律師指出，香港大學成立之時，因政府推動，為殖民地培養管治人才，港督親自睇到實，法例寫明由港督做校監，好合乎當年情況，港督一手監督港大，一手同意或推動政府撥款支持港大，幾乎係理所當然。1963年中大成立，最方便方法就係沿用港大安排，由港督兼任校監，一視同仁。至1966年，政府成立UPGC，後改為UGC，（大學教育資助委員會），港督實際上與理論上已完全不干預政府向大學分配撥款，港督兼校監對港大中大而言已成為一個典禮主持人，雖然其他大學成立後，蕭規曹隨，亦以港督及後來嘅特首為校監，衞奕信、彭定康、董建華、曾蔭權等皆對大學行政事務，無甚興趣，甚至不願花時間出席大學典禮。如此說來，本地8間大學不以特首為校監，純講理論，是可以的，但實際又如何？因特首為校監，在大學法例（Ordinance）寫到明，要修改法例，必須政府主動，現在係梁振英當政，根本不可能；另一方法係由議員以私人條例修訂。教育界議員葉建源可以做先鋒，但葉建源已老早被定性為反對派議員，政府肯定全面封殺，建制派議員一定say no。所以話，呢件事，討論吓唔係唔得，真真係得個講字，了無結果。