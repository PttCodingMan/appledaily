對於車，我都算有些少認識。剛過咗嘅年尾，Mercedes Benz推出其SUV（Sport Utility Vehicle）家族宣傳。顧名思義，叫得做家族，即係一大棚、有大有細，一次過推出GLA、GLC、GLE等，今次唔係以一貫嘅A、C、E Class嚟打廣告，而係用產品特性嚟區別，的確有啲唔同。其對手BMW都一早有相對應嘅X系列，型號仲更齊，包括X1、X3、X4、X5、X6、X7（將於2018推出）；Audi亦有Q3、Q5同Q7。講到點解SUV咁popular，原因其實都唔太複雜。喺大陸，近兩年SUV嘅流行，係因為𠵱家啲人鍾意周末放假揸住架車穿州過省，去到邊食到邊瞓到邊，又越過高山又越過谷，如此無拘無束，自由浪漫，係現今富裕起來又想追求國外生活質素嘅一種新模式。然而，喺香港又係咩一回事呢？香港人多路窄，揸住架又高又大嘅車入彎唔方便，個車位細啲都泊唔到，既無山可以爬，又冇嘢可以越。香港人，對於SUV，我相信，係從心態而唔係生活習性出發。如果要多啲空間感，一家人坐得舒舒服服，買架7人車咪仲實際。SUV可以畀到香港人嘅係一種優越感，代表身份、代表品味、代表個性。所以，連一啲出名專注做開跑車嘅高檔品牌，例如Porsche、Maserati都會相繼推出更多嘅SUV。可見呢個家族，真係大有作為，成為2016車界之神。從SUV，可以嘗試窺探一下港人心態。揸得SUV，一定有番咁上下，我意思係除卻錢之外，仲有對生活質素嘅要求，話你知，駕駛嘅滿足感，並唔係再在乎「快」。真正有power又有台型，非SUV莫屬。SUV令我想起Eason、謝安琪。兩個都結咗婚，識品味，一個歌神、一個女神，完全係將「實力」與「偶像」融為一體。然而，「實力」多定「偶像」比重多啲，我認為並唔重要，樂迷朋友買嘅係一個配套。選擇偶像同SUV的共通點往往都係睇咗樣先、靚唔靚仔，然後再追加話實力表現點樣才是核心云云。在這個「購買」過程，明顯係感性先行過理性。文廸晞mailto:heyadmen@gmail.com