皇家馬德里變天，喺周一突然炒咗上任只得半季嘅賓尼迪斯，由名宿施丹接任。施丹踢波咁叻，教頂級球隊效果係點，即刻成為熱烈討論話題；可憐嘅係連皇馬球員都已經當賓尼迪斯透明，話就話係肥賓選擇自己靜靜離開，但班球員連喺社交網留句言送行都冇，認真涼薄。
離隊聲明大方祝福皇馬
想當日，喺今季季前皇馬炒安察洛堤嗰陣，唔少球員都公開表達對安帥離開嘅不捨，基斯坦奴朗拿度（C朗）、沙治奧拉莫斯同埋加里夫巴利等一班球星，都喺各自嘅社交網站度同肥安道別。今次到賓尼迪斯被炒，佢本人決定唔返皇馬訓練基地同職球員親口講拜拜，亦唔會召開記招，只係發個聲明就算數；但係班球員完全冇喺其他途徑對肥賓作出任何表示，多少都反映出佢哋私底下都唔多鍾意肥賓，想佢走人好耐。肥賓近年喺國際米蘭同車路士都係教短短日子就走人，今次離開皇馬應該都唔係太難接受，所以冇得撈後發佈嘅聲明都係客客氣氣，好嚟好去。球員時代喺皇馬出身嘅肥賓，喺告別聲明度提及：「實在好榮幸可以做皇馬教練，呢度係我成長嘅地方，亦都係我教練生涯嘅起點。作為嚟自馬德里嘅皇馬球迷，可以有一個為球會服務嘅機會，實在係好難得。我亦祝福施丹，我嘅繼任人，祝佢同埋教練團隊會成功，亦祝所有皇馬職球員好運，HALA MADRID（加油馬德里）！」肥賓喺10/11球季接任國際米蘭主帥，教咗半季就因為得罪晒班球員同球會高層被炒，當時係佢麾下嘅前意大利國腳馬特拉斯，走出嚟踩多腳話佢重覆犯下人際關係差嘅錯：「你可能係全世界最叻嘅人，但喺一隊波你同球員唔能夠好好溝通嘅話，你乜都做唔到，但我睇賓尼迪斯永遠都唔會改佢嘅作風。」
15號前炒人只賠2,500萬
雖然肥賓喺上年夏天加盟皇馬簽咗三年約，每季除稅後人工300萬歐元（約2,500萬港元），但佢今次被炒未必收得足剩番兩年半嘅人工。因為有報道指，肥賓同皇馬嘅合約有一項條款，指明如果球會喺今個月15號之前炒佢，只需要賠番今季剩番嘅人工就得，即係大約150萬歐元。如果屬實，就唔怪得球會炒佢炒得咁突然。