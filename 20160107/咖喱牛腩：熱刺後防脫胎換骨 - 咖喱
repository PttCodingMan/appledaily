講到今季英超進步最大嘅球隊，就肯定係李斯特城；但熱刺今季嘅防線亦令人刮目相看，睇得出領隊普捷天奴舊年暑假擺咗好多心機去建立球隊嘅防守體系，加埋新加盟嘅艾達韋列特（左）亦一柱擎天，堵塞熱刺後防漏洞。上季熱刺後防真係得人驚，班後衞輪流派膠，聯賽總共失咗53球，係一支防守得下游水準嘅上游球隊。如果唔係有哈利卡尼喺前面狂入波，以攻代守，相信熱刺冇可能排到第五位。今年，熱刺後防脫胎換骨，踢咗20場失16球，係英超防守最好嘅球隊。由上季場均失1.4球，到今季場均失0.8球，熱刺後防進步真係好大，其中一大原因係幫維頓漢搵到個好拍檔。上季，維頓漢啲拍檔真係好似星期美點咁，有卡保奧、基利捷斯同法斯奧，但個個都係炸彈人，今季熱刺買咗艾達韋列特返嚟，長期穩定拍住維頓漢，呢兩個比利時同鄉亦好有默契，上季啲令人哭笑不得嘅甩漏場面少咗好多，門將洛里斯亦少咗表演機會。除咗中堅之外，一對防中亦抵讚，上季，普捷天奴鍾意用賓達納同賴恩美臣，但呢兩位年輕球員防守力麻麻，其中賓達納真係攻強守弱，唔似係防中材料。今季普捷天奴就直情將賓達納同賴恩美臣打入冷宮，將中堅出身嘅艾歷迪亞改造成防中，拍住19歲嘅迪利阿里。連續兩年試用唔同小將踢防中，普捷天奴真係好敢用年輕人。如果熱刺用迪利阿里同艾歷迪亞踢防中，攻中用迪比利係一個幾好嘅配搭，迪比利嘅經驗可以幫到兩個後生仔。文：咖喱