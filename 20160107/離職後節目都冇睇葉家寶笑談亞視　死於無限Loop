【《蘋果》專訪】正所謂官到無求膽自大，為亞視賣命26年、亞視前執行董事葉家寶昨日在上環接受《蘋果》專訪，大爆亞視速亡原因：長年積弱、老闆轉手太多及節目無限loop，令觀眾唾棄，連他離職後都「好少睇」。葉家寶為亞視犧牲好多，早前因拖糧惹上官非，亦曾為「撲水」出糧受盡凌辱，將全副心機放在工作上，至今感情仍然交白卷。
無官一身輕
亞視執董葉家寶早前因縱容或疏忽導致亞視拖欠22名員工逾100萬元薪金罪成，罰款15萬，其後表明若亞視再欠薪，會不情願辭職；由於亞視去年12月未能於法定期限前向全部員工發放11月薪金，因此，葉家寶已辭去亞視執行董事及董事會代表董事職務，現時亞視仍欠他數十萬，要分期歸還。
王征是黑手
無官一身輕？葉家寶昨日在九如坊一個空中花園受訪，他笑笑口說：「係。」今時今日，不在其位的葉家寶，氣定神閒，談到亞視為何會弄成如斯田地，他認為是亞視易手太多，這個亦是歷史累積問題。而亞視節目「無限loop」這一招，原來是由王征想出來，葉家寶說：「王征先生當初入主都有好多抱負同理念，但只係做做吓啲節目太過單一化，好多節目都係重播，導致觀眾慢慢離棄我哋。佢認為每日有咁多節目，如果你即日唔重播，等到第二日先重播，就可能有新進展，仲要照顧唔同作息嘅香港人，所以朝早一次，下午一次，黃金時段一次，深夜又一次，導致好多人反感，覺得亞視冇嘢睇。」一個好現實問題，家寶離職後有否追看亞視，他說：「睇少咗，主要都係睇新聞，我又唔鍾意追劇。尤其係𠵱家亞視成日重播劇集，所以冇乜睇，加上夜晚好少開電視，就算開都係睇其他台嘅24小時新聞台。」
拆解六四開
相信好多人都會質疑亞視2012年收視調查「六四開」神話，外界以為「亞視四．無綫六」，葉家寶指當年是找港大民調幫亞視進行電話調查，葉家寶堅持這個講法是對的：「都有科學根據，不過每個星期，民調只係抽三個節目嚟做電話調查，問吓有冇持續睇5分鐘或以上……」但直播或重播都計算在內，即可能與無綫觀眾重叠，「六四開」似乎存在好大漏洞。採訪：嵐山場地提供：蘭桂坊酒店（九如坊）