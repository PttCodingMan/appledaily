新年元旦日係月破日，左丁山在專欄多事講咗一句「子午相沖」（戊子月撞壬午日，戊土尅壬水，子水尅午火），唔通馬場會爆冷？入到馬場就俾兩三位相熟老友追住問：「邊場會爆？」鬼知咩，如果有早知，左丁山可以靠馬場發達啦，那會長年做善長仁翁。是日跑十一場，每場馬嘅前三名還算賽果正常，熱門算穩陣，但第四名往往爆出幾十倍大冷門，於是造成三重彩派彩一般，四連環、四重彩就非常和味嘅局面。只是莫雷拉現在騎牛都熱，韋達就在沙圈俾馬迷噓到黑口黑面，十三屆冠軍騎師今年竟然如此難堪，都幾值得同情，唔通韋達就此一蹶不振？唔會啩，前屆騎師冠軍潘頓只係30歲出頭，鬥志猶在，第三場騎3號「琪麟穎」與莫雷拉隻1號「領驫」成為兩大熱門，兩人鬥得燦爛，騎足一條直路，睇住「琪麟穎」領先一條馬頸，點知莫雷拉果然打得，力騎之下，唔遲唔早，終點前輸，終點後輸，偏偏在終點影相，贏咗一條鼻毛，潘頓與馬主及練馬師必定氣頂到彈起，潘頓尤其條氣唔順㖭啦。第五場又係莫雷拉潘頓大熱，雷神隻馬「魅力知心」應該優勝啲，但已輸紅了眼的潘頓今場出閘就力推向前，一改隻馬以前後上取勝嘅跑法，與擅於放頭嘅「魅力知心」鬥搶鬥放，莫雷拉睇嚟唔係幾忿氣，亦極力搶放，於是返到直路，兩隻馬一齊散晒，俾冷門騎師霍勵賢騎隻「春意溢然」後上爆22倍冷門，第7場潘頓騎「喜俊寶」又纏鬥莫雷拉隻大熱門「添好運」，兩大騎師鬥出火花，兩敗俱傷，馬迷有好戲睇，以後兩人同場之時，要考慮埋呢個因素。有時物極必反，莫雷拉今季可講得係一人獨大，隻手遮天，個個馬主都話想贏馬要搵莫雷拉，於是乜嘢靚馬都讓雷神揀先，佔盡先機，益發造成雷神橫掃嘅局面，其他騎師無論過往如何大牌，盡皆面目無光，故此潘頓輸完「琪麟穎」之後，不惜用牌仔騎師方法，拼命搶放，務求燒死莫雷拉隻馬。左丁山此日輸到第十場，已經輸到是日預算上限咁滯，見此形勢，為求翻身，索性飛咗莫雷拉隻大熱門1號「飛廉之子」，改以7號馬「當代沙皇」拖全餐博爆冷，老友股票H係要以1，7雙膽拖餐，佢話莫雷拉點都會在前面返來喎，哈哈哈，世事往往邪門，7號跑第一，1號跑第四，股票H氣頂到爆，左丁山條單T餐因爆出大冷腳，竟然一注分一萬四千四，左丁山收錢時幾乎笑到流眼淚，真係子午相沖爆大冷呀！