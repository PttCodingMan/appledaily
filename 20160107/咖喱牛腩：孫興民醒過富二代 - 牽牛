上周六英超未開波，轉台睇吓港台節目，睇吓繼荷蘭叻後又有邊個上去獻醜，今次竟然係一班港女；講真為錢跳槽冇咩問題，好多球員轉會都係為咗加人工，修咸頓中場沙迪奧文尼講明曼聯出得起12.5萬鎊周薪就跳槽，文尼就唔會儍到講雲高爾對眼好靚好迷人，又唔會話傑斯個package好。講package，熱刺翼鋒孫興民（圖）認真麻麻，一貫南韓人嘅眼細細，冇「劉仔」咁迷人，講落都有幾份似敗於劉仔手下嘅游學修。孫興民又唔係咩富二代，老竇只不過撈唔掂兼過氣球員，搞吓地區青年隊，自家土法煉鋼咁將個仔培養成一代球星。不過咁，港女們就算好有投資眼光，喺孫興民未成名已經賞識佢都冇用，𠵱家貴為亞洲最高身價球星，佢就梗係食咗，呀唔係，係識咗唔少南韓天團索女，𠵱家女友就係After School前成員劉小英。小弟由季初已經講，熱刺係阿仙奴爭入前四最大對手，𠵱家佢哋排緊第四，力壓住曼聯，一啲都唔失禮。過去熱刺轉會市場操作都幾失敗，可以高價賣走球星，貝碧托夫、莫迪歷、加里夫巴利，都幫球隊執唔少，但冤枉嚟瘟疫去，過去買唔少水貨補充，2,200萬鎊買孫興民係唔係水貨？暫時都好難講，事關佢加盟後都傷過唔少時間，始終狀態未起番晒，暫時都係正選與後備之間，領隊普捷天奴仲猶豫緊叫佢打左翼定後上前鋒好，始終熱刺中前場都好夠人，競爭都好大，希望孫興民唔好因為適應問題而影響狀態啦。文：牽牛