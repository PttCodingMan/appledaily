【本報訊】港台「第38屆十大中文金曲頒獎音樂會」昨晚假九龍灣國際展貿中心舉行，容祖兒、陳奕迅平分秋色各奪4個獎，麥浚龍、謝安琪合唱的《羅生門》成為「全球華人至尊金曲獎」，吳業坤則大滿貫，擸盡四台新人金獎，昨晚獲頒「最有前途新人獎」金獎。記者：盧坤穎　黃君怡容祖兒、陳奕迅（Eason）、C Allstar昨晚各掃4個獎，祖兒12連霸奪得「最優秀流行女歌手大獎」，Eason則11連霸奪得「最優秀流行男歌手大獎」（詳見附表）。祖兒得獎時在台上表示：「多謝英皇上上下下嘅同事，你哋唔單止係我同事，亦都係我朋友，我99年開始加入樂壇，睇住我成長好多蝦碌，因為有個咁溫暖嘅家庭，好簡單純粹，冇是非，互相鼓勵，好安全嘅地方成長。」
王宗堯狂寸政府
Eason一如之前3個頒獎禮未有出席，吳業坤則大滿貫，擸盡四台新人金獎，昨晚坤哥上台攞獎不但沒有喊，而且口齒伶俐，像講急口令多謝了大堆人，之前被陳淨心狙擊的張敬軒則奪「全國最佳歌手獎」。謝安琪（Kay）昨晚以透視裝上陣，更腳踏7吋高踭鞋現身再以行動證實冇陀B，但由於高踭鞋太高，她上落台都要人扶到實。Kay憑與麥浚龍合唱的《羅生門》蟬聯「全球華人至尊金曲」，她領獎時說：「想多謝有投票畀《羅生門》嘅樂迷，希望繼續支持廣東音樂。」繼元旦的商台頒獎禮狂寸政府，港台昨晚亦毫不忌諱，DJ曾志豪及李志剛等輪流寸政府、政府官員及經常向內地「篤」香港歌手的陳淨心，又重提梁振英將唱《海闊天空》片段放上網，指Cash（香港作曲家及作詞家協會）之後會問他收錢。男神王宗堯頒「全年最佳進步獎」時一樣狂寸政府：「要進步首先唔可以退步，我會用自己方法，平時要多鍛煉，增值自己，有三樣嘢我想講，要飲多啲鉛水、睇多啲書，同埋趁網絡23條未通過，要喺網上食多啲花生。」另外，今年鍾鎮濤（阿B）獲頒「金針獎」，他出場時拖着細女鍾幗，獎座則由老友譚詠麟負責頒給他，台下歌手齊齊站起來向他致敬。阿倫在台上說：「你哋聽《讓一切隨風》呢首歌可能覺得好聽好型，我就覺得直頭係金中金，但當年冇攞過獎，呢首歌歌詞好重要，佢經歷咁多都係一切隨風，處之泰然。」去年增設的「名人堂」今年則頒予林子祥（阿Lam），太太葉蒨文負責頒獎，她在全場起哄下吻賀阿Lam。