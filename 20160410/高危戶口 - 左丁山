一位榮休教授要去美國開會，因退休後多年未去過美國，要攞簽證，以為只係例行公事箒，點知因為填表時，在職業一欄填上「化學家」Chemist，竟然搞到阻阻滯滯，攞到簽證時，美國會議已經結束咗咯。事後了解，美國對一啲職業好敏感，如「化學家」、「生化學家」，唔好以為係純學術型，但在美國國土安全局眼中，呢類人係危險過「記者」、「作家」、「教師」嘅，識製炸彈就係呢類人吖嗎！美國為咗反恐，已經神經緊張到極，我哋外國人去美國千祈唔好以為世界太平，拿反恐嚟開玩笑，搞gag講幽默，呢啲嘢係唔講得笑嘅。反恐手段之一係切斷恐怖組織嘅金錢網絡，徹底打擊任何可能為恐怖組織洗錢嘅渠道，前一排見到一間國際銀行大賓架，左丁山係咁意反映幾句，現時開設銀行戶口好難，銀行簡直係唔想做生意，要趕人客走，例如美國人或美國綠卡持有人最不受歡迎。大賓架眼仔一睩，對左丁山講：「本地人，有熟人轉介，都可以快啲嘅，兩三個禮拜啦。內地富豪，如果係上市公司主席，都係一個月左右箒，其他人呀？三唔識七，搞三個月都未必掂，最好唔好行入嚟，依家要照足美國與香港嘅KYC（Know your customer）、AML（Anti-Money Laundering ），及美國FATCA，我哋做到勞氣兼高成本，有生意唔敢做㗎。」左丁山又向佢投訴一啲非牟利機構，歷史悠久，身家清白，都要俾銀行趕走，大賓架話：「呢呢，你out咗嘞，美國方面指示，恐怖組織最擅於利用非牟利組織，冒充慈善團體或宗教團體，透過所謂善款捐款嚟洗錢，所以我地要特別注意宗教社團等非牟利團體，視之為高危客戶，嚴密監控，三個月內戶口冇乜活動我地就主動打電話去追問，如果搵唔到人呢，就要清除或凍結呢啲戶口。」唉，銀行變成「反恐前線」，偶一不慎俾不法之徒在銀行利用戶口轉換資金作奸犯科，咁就大件事，依家做義工社團都係危險戶口，成乜世界。講完之後幾日，遇到大律師M親自去銀行，問佢點解唔由信差代勞，大律師Ｍ話：「慘，我地新成立一個賽馬團體去抽馬，點知用Syndicate名義仲未開到戶口，我係經理人，真係煩親自己，H銀行你識唔識得人？」咪講笑，老友還老友，識都話唔識！