每周追睇區樂文嘅文章，就好似飲得汽水多，有時都搵支甜味綠茶入吓口，唔激但淡淡地，有啲回甘味。尤其係佢啲故事簡單如小學生，但係呢，又仲係有啲唔大唔小嘅道理收埋響後面，要攞就攞，唔攞亦可。上星期區醫生寫咗幾件小時候開心事，文筆學你唔到，但係開心事應該唔會少過你啩。四年班，放學流連足球場，睇住班校隊同學練波，着住對黑鞋同三、兩個被排擠嘅同學響隔籬籃球場踢網球，日日如是，直到有日校隊腳痕，撩場邊雜牌軍鬥波，我有份，仲有個咁蹺行過、左手攞住手提包嘅大叔加入。結果雜牌軍贏咗5:0，我人生第一次帽子戲法，亦暫時係最後一次；其實三球都係攞袋大叔扭入禁區送畀龍門口嘅我射入，雖然之後我都係冇得加入校隊，但我永遠感激嗰位貌似胡國雄嘅叔叔。五年班，音樂堂，成班圍住Miss個鋼琴企，Miss彈音樂同學就跟住唱，唯獨我冇唱，只係掛住用手上嘅紙扇，跟住拍子打個琴，真係打到啪啪聲，但係Miss不但冇阻止我，仲響一曲已盡嘅時候同我講：拍得好！可惜之後成個中小學階段，都冇玩過任何樂器同參加過choir，天份可能就咁埋沒咗。二、三年班，返學前最鍾意去爬附近個山，爬上去刺激，跣落嚟興奮，有次仲竟然爬爬吓執到錢，係100蚊，對當年小學雞嘅我嚟講，100蚊大概等於𠵱家100萬咁上下。嗰日初嘗富豪滋味，一落山就買漫畫食雪糕租單車，返到學校仲要大宴親朋請同學飲汽水，結果俾眼紅嘅人告狀，訓導主任懷疑我偷錢，記缺點一個，最慘嘅係佢沒收咗用剩嘅50幾蚊。五年班，小息爭乒乓波枱打波，同隔籬班一人霸咗一半枱，各據一方之際，大家鬥召集同班同學，結果我班同學高大啲聲大啲，爭贏咗，但已經打鐘。心諗啲同學一call即到，自己都算幾受歡迎之際，有位扮晒浩南哥咁行埋嚟同我講：冇咁大個頭，唔好戴咁大頂帽呀！咩呀，當我係山雞呀？我個頭真係唔細！往事仲有好多，但諗真啲，開心事原本都係衰嘢。KEYMAN節目主持