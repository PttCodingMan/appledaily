今夏除咗歐國盃外，仲有百周年版美洲盃同里約熱內盧奧運兩個足球大賽，巴塞隆拿同巴西為咗尼馬（黃衫）𠵱家已經開始講數，巴塞為咗尼馬有更多休息時間，已經去信巴西足協，希望國家隊只徵召佢踢奧運，不過24歲嘅尼馬係森巴兵團前線支柱，食粥食飯都靠晒佢，巴西足協企硬話明會派尼馬踢晒兩個大賽，仲話尼馬本人都好樂於代表國家隊，睇嚟巴塞都要準備買定人，等下季初尼馬冇態時都有人替補。