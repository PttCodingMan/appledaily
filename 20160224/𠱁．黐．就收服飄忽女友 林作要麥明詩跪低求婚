【《蘋果》專訪】因十優港姐麥明詩（Louisa）男友之名，畢業於牛津的林作，名氣一夜飆升，去年11月參選區議會敗陣後，並沒有打擊他從政的決心，至今依然關心政事。身為清洪高徒的他，近日亦磨拳擦掌準備開人生第一間律師樓。前日林作在中環裝修中的律師樓接受《蘋果》記者訪問，除了大談政治理念和抱負，對與女友麥明詩的關係，林作亦難得侃侃而談，更笑言女友如在下月14日白色情人節當日奉上求婚戒指，他會點頭答應，但就要女友跪低求婚！撰文：王梓嫚
十優港姐冠軍麥明詩，參選以來一直聲稱自己單身，但不久便遭踢爆有個家底和學歷同樣猛料的男友林作，二人關係最初由曖昧到近日經常被拍到出雙入對，戀情浮面。現年26歲的林作，家住麥當勞道三千呎豪宅，畢業於牛津大學，之後在港大完成法學碩士，更獲沈澄紀念獎學金，並跟隨名牌大狀清洪做徒弟，去年4月正式成為執業大律師，與女友一個劍橋一個牛津，大家同樣讀法律，package上絕對登對。
嚎哭扮悔過
林作雖為執業大律師，但記者和他做訪問，發覺他說話非但不會死板嚴肅，更與時下𡃁仔無異。對於𠱁女友有一手，他說：「其實Louisa性格唔係咁女仔，但有時都忽冷忽熱，變幻無常。印象中我冇乜喺佢面前瀨過好大嘅嘢，通常係我瞓覺冇聽佢電話，第二日就會收到佢成篇文send過嚟，篇文就講明聽電話嘅重要性。呢個時候我梗係認錯，仲要係北韓式嚎哭嗰隻悔過，呢招通常都work。之前我聽過一個主持講，話𠵱家港女擇偶條件唔係高富帥，而係𠱁黐就，我做到𠱁同就，不過我同佢𠵱家咁忙，所以黐就難啲。」麥明詩早前出席活動時自爆2月14日情人節收到男友送的頸鏈禮物，問林作3月14日白色情人節會否再送戒指（求婚）給麥明詩時，他笑言：「送戒指，靚嘅我買唔起，律師樓下面有間鑽石店，我行親啲職員都叫我買隻戒指送畀女友。不過白色情人節好似係女仔回禮畀男仔喎！」問他如果麥明詩在那天調轉頭送求婚戒指，他可會接受？林作竟然話沒問題：「如果佢向我求婚，咁有創造力，我會扮晒女仔咁嚎哭，激動咁喊住話應承，不過佢到時要着西裝同跪低囉！」
人人愛港姐
對於近日女友正式簽約無綫成為旗下藝人，林作直指是女友經過深思熟慮後的決定，他說：「其實佢簽約我冇乜畀意見，Louisa個人好怕悶，由始至終佢都冇諗過政途同做律師，所以諗咗好耐佢最終選擇呢條路。」女友成為藝人，問到林作的家人及母親會否有意見時，他坦言：「冇人唔鍾意香港小姐嘅，以往傳統諗法好抗拒明星、戲子，佢哋嘅錯覺係藝人冇乜點讀過書，唔係真係咁有腦，其實𠵱家都唔係啦，Louisa教育背景同我相似，利用得好應該係一個優勢。」攝影：陳俊強