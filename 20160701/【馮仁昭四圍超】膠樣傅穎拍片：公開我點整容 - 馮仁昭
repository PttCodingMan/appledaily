近年經常俾人話變臉膠樣嘅傅穎（Theresa），噚日喺社交網貼教人「整容」嘅短片，用化妝將自己變靚啲，素顏嘅佢喺短片講：「我成日都俾人話整容，今日就公開我點整容，𠵱家準備化番13年前嘅妝。」Theresa化番初出道嘅pure妝，短片仲用咗13年前Cookies嘅舊相對照，但偏偏揀咗佢同死敵鄧麗欣（Stephy）嘅泳衣合照，重點係13年前嘅Stephy樣被重溫，當年Stephy仲有baby fat，包包面勁過Theresa㖭！
讚Stephy冇變樣
問Theresa擔唔擔心激嬲Stephy？佢好緊張話：「張相唔係我整呀，係工作人員整。」問佢覺得Stephy個樣有冇變？Theresa話：「我冇留意呀，一直只係睇自己。」怕唔怕Stephy唔鍾意？佢話：「一直以嚟都係我俾人講（變臉），佢冇俾人講過，佢個樣都冇乜點變過，嗰張相落晒水，冇乜點化妝。」唔驚Stephy嬲？佢話：「佢唔會嘅，因為相唔係我揀，佢咁多年依然都係咁靚。」撰文：馮仁昭