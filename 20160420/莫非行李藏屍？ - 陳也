狼女那隻必不可少的手提行李，到底裏面藏了什麼？大家集思廣益，香港開聲，估吓裏面有乜乾坤。黑錢！機會一般，因為一隻手提行李裝唔到幾多黑錢，狼堅持要個女手提帶去三藩市，過關博大霧，有一定風險。但其人縮數甚多，成袋黑錢大剌剌拎上機，似他兩公婆特事特辦的一貫風格。黑材料！機會極高。傻仔都估到不是泛民的黑材料，這麼鬼祟，搵個女過橋，黑材料顯然屬國家級，西環諸公和他們的老頂，極有可能是材料中的主菜！小報告！跟美國交換不可告人的機密，搵九唔搭八的狼千金做人肉速遞，神不知鬼不覺，瞞住阿爺。呢招用咗多年無出過事。勾結外國勢力，狼真人騷示範，以其深謀遠慮的陰偽個性，做得出有凸！家用！雖然機會唔高，但狼都係男人，雖然不是姓馮，一樣都有男人通病，喺美國收埋第二頭家，出街揸馬莎拉蒂，無乜出奇！碎屍！迫狗跳牆，對追佢找數的金主痛下毒手，斬埋細細件，加工包裝好，分N次叫狼女手提帶走！遺留在禁區外，仲得了！