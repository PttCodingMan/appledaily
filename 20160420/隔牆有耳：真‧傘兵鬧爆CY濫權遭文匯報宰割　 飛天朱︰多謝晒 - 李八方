得罪方丈，點會有好下場？相信前港區人大代表兼前立法會議員朱幼麟好清楚。呢位真‧傘兵（因為佢真係玩降落傘㗎）近日踢爆梁特喺行李門事件中有施壓，又出席集會兼喺電台同愛字堆激辯，惹嚟梁營嬲嬲豬，政界笑指佢一定被郁，估唔到咁快手箒，噚日率先由《文匯報》發功，相信以後「劏豬」報道陸續有嚟，但飛天朱見慣大場面，一於少理，仲「以德報怨」助谷《文匯報》閱讀率㖭呀！查實呢，左報係為邊個服務？大家心中有數，唔會覺得係香港市民啩？！所以《文匯報》噚日出招咯，刊登題為〈「飛天豬」道聽塗說自取其辱〉嘅評論文章（圖），一如所料「宰割」飛天朱，包括狂鬧佢「捕風捉影，道聽塗說，為抹黑特首添油加醋，做反梁亂港行動嘅幫兇，最終作賊心虛，自揭底牌，誠信破產，自取其辱」，嘩嘩嘩，四字成語盡出，講到十惡不赦咁，目的都係一個：撐撐撐，撐梁特冇濫用特權喎（信飛天朱定左報？大家自己揀咯！）。
同朋友　傳媒　開心share
查實呢，亞瑟王李國章都講過啦，《文匯報》邊度有人睇？八方時間都好寶貴㗎，點解又會睇到？都係要多謝飛天朱，佢同八方講，知道《文匯報》好少人睇，所以噚日一早就向朋友及傳媒，傳閱呢篇文章；對於內容呢，佢唔評論嘞，只係好想講一句：「多謝《文匯報》！」咁又係，變相幫飛天朱宣傳佢鬧梁特濫權，又真係多謝佢都嚟唔切，而呢啲幽默感，唔係人人有，難怪噚日唔少政界中人畀like呢位政壇老將。八方相信飛天朱都預咗，抹黑式攻擊陸續有嚟，但佢一於懶理，噚日飛走咗，刀來劍往使乜驚！李八方mailto:pf_lee@appledaily.com