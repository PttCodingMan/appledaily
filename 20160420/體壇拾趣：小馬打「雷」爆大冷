正所謂驕兵必敗，NBA西岸三哥雷霆，杜蘭特（Kevin Durant）同韋斯卜克（Russell Westbrook）就犯下輕敵毛病，中鋒阿當斯（Steven Adams）絕殺被判詐糊下，主場84:85不敵小馬，創下近20年NBA季後賽最大冷門，場數亦被追成1:1。
大少炒26球睇齊MJ
雷霆上周六以108:70狂數小馬，今仗再次主場出擊，博彩公司開出賽前讓分高達14分。「二少」韋斯卜克賽前同隊友喺中線跳舞，仲同小馬前鋒雲拉路華（Charlie Villanueva）後衞J安達臣（Justin Anderson）發生小衝突。小馬本身已經有前鋒柏臣斯（Chandler Parsons）等多名傷兵缺陣；好在奴域斯基（Dirk Nowitzki）領軍表現打不死精神，成功令杜蘭特全場33次起手射失26球，追平咗米高佐敦（Michael Jordan）97年季後賽嘅射失紀錄。雷霆本來有絕殺機會，小馬最後關頭領先一分，但阿當斯補籃建功後，球證翻睇認為入球無效，小馬結果一分險勝，創NBA近20年最大季後賽冷門，仲係季後賽歷史上第四支喺首戰輸35分以上，而之後一仗贏波嘅球隊。同日，雖然有「咖喱哥」史堤芬居里（Stephen Curry）缺陣，但勇士照樣靠K湯遜（Klay Thompson）攻入34分，以115:106贏火箭，場數領先2:0。東岸方面，速龍以98:87擊敗溜馬，追成1:1平手。