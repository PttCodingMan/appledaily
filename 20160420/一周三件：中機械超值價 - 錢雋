中國機械工程（1829）持高達285億港元淨現金，超過晒本身總市值。現價買中機械，未嚟得切反映集團每股淨現金值之餘，更未有耐反映到核心業務價值。中機械要翻半番，實際經營業務PE，先追到行家，係超抵搞！中機械主打國際承包工程，阿媽中國機械工業集團，直屬中央管理，係架勢堂級數。中機械到上年尾揸淨現金285億港元，超級現金牛之餘，淨現金兼高過成間公司總市值233億元。即係話，以現價5.63元買一股中機械，已經等於揸住集團每股6.91元淨現金！中機械單係反映每股淨現金價值6.9元，現價已經講緊要升23%。仲要咁睇，中機械現價低過每股淨現金值，即係現價連經營業務價值，都未真係反映到。中機械上年盈利20.5億元人仔，扣咗包括利息收入等財務性收益10.7億元人仔，真正嚟自經營業務盈利嘅10億元人仔，折約12億港元。
一帶一路助業務增長
保守計數，食住「一帶一路」條水，中機械今年經營業務盈利增長15%，到近14億港元。又由中機械每股淨現金值3.6元開始，冧多3蚊上去，就當呢3蚊，先係反映中機械主打瓣數價值。呢3蚊嘅額外新增市值124億元，對應上邊預測中機械今年經營盈利12億港元實際PE，都係得8.8倍，貼近場內同樣食住「一帶一路」嘅近磅基建行家，包括中鐵（390）今年預測9.7倍PE、中鐵建（1186）8.4倍預測PE水位。而中機械呢每股額外冧多3蚊價值，現價係要升53%，到8.65元。錢雋細價股專家本欄逢周一、三、五刊出