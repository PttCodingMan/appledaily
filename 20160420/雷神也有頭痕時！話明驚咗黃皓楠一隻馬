因為名牌馬房效應，蔡約翰嘅質新馬經常都惹飛偏熱，仲記得上季尾「飛廉之子」由柏寶一出即勝後，翌仗由莫雷拉接手，熱到只得1.2倍，以為會再贏一場先唞暑，結果跑到連位置都冇，等到今季初出，先再配雷神補中。世事往往就係咁蹺，周三(20日)第八場蔡廄明星馬「劍斷浪」，一出就又係喺柏寶胯下大勝三個半馬位，但上仗改由莫雷拉強勢出戰，熱到辣手1.8倍，出閘不快，直路追勢麻麻，大熱倒灶只得第5，搞到捧場客個個都牙痛咁聲，賽後隻馬被發現氣管內有很多血，難怪會大失水準。如果根據「飛廉之子」條舊路，「劍斷浪」今場繼續配莫雷拉，應該會有好成績。雷神話「劍斷浪」早喺未出賽前，已由楊明綸試過快活谷閘，當時睇片已覺得隻馬啱跑急彎，今個月初雷神自己再替「劍斷浪」試多一次快活谷閘，結果更輕鬆贏出，最令佢開心嘅係隻馬小休個半月後健康好番晒。不過雷神話明今場最驚一匹對手：「『劍斷浪』排11檔我都唔算太擔心，但今場最惡搞係『及時取勝』，佢響同程四捷，肯定係快活谷專家，而且實力仲未見盡，加上『及時取勝』今次4檔好跑及用黃皓楠只負119磅，將對『劍斷浪』構成重大威脅。」