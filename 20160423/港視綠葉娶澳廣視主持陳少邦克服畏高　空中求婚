現年35歲的陳少邦入行17年，與林峯、楊怡等同屬無綫第13期藝訓班出身，常演黑社會大佬等奸角，又在《回到三國》中飾演「諸葛亮」林峯好友；2012年決意離無綫轉投港視，可惜港視開台觸礁，拍完《還來得及再愛你》等幾部劇，就要靠返內地登台搵銀。
生眼瘡拍婚照
少邦的星運雖然麻麻，但愛情卻好如意，今年情人節，他向拍拖6年的女友鄭加盈（Rain）求婚，據悉Rain比少邦細3年，07年參加「珠江小姐競選」得季軍，她現於澳門廣播電視做主持，兩人已定於今年12月17日在澳門旅遊塔擺酒。早前兩人拍攝婚紗照，新娘子穿上一條低胸露背婚紗展現美態。少邦昨日在電話中自爆瘀事：「拍攝當日我生眼瘡，但book晒唔能夠改期，所以我可能冇乜正面相。」少邦透露求婚過程亦蝦碌不斷，他說：「其實我有畏高，但又好想畀驚喜女友。情人節嗰日太多人排隊玩摩天輪，所以要6個人一卡，我喺兩個阿豬媽同一對鬧交情侶面前求婚。」
少邦大讚未來老婆樣樣好，問到幾時生小朋友？他說：「呢樣隨緣。」少邦直認有經濟壓力，他說：「喺香港生活邊個唔辛苦？好彩我有幾個哥哥，父母嗰邊負擔冇咁重，令我可以喺呢行發展得耐啲。」少邦仍期望王維基可獲發免費電視牌，他說：「始終佢開好多劇，𠵱家我會返大陸登台、拍劇加埋做兼職，都可以維持到。」採訪：嵐山