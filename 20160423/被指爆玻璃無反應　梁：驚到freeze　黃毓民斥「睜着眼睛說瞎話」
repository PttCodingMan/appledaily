【立會掟杯案】【本報訊】立法會議員黃毓民涉向特首梁振英掟玻璃杯案昨續審，梁歷時3日作供完畢。梁在庭堅稱聽到玻璃碎裂聲感震驚，驚得「freeze（凍結）」住，但黃直指他口供失實，「睜着眼睛說瞎話」，更重提梁於15年前在華懋如心廣場案擔任證人時，高院法官直指梁不可信，在本案同樣施展「語言偽術」，梁大聲謂「不同意」。記者：勞東來　楊思雅
梁振英不諱言，當日在立法會會議廳內聽到玻璃碎裂聲後，保安員並無提議他離開現場，他堅持有人身安全的風險，「但我唔會俾呢啲暴力行為影響我，放低立法會答問會工作」。他當時拾起玻璃碎片，是作觀察及報警用，「我當時係受到威嚇，但我唔會喺暴力面前退縮！」他希望向社會展示立法會的暴力如何變本加厲，「唔係我呢屆先有議員掟嘢，之前有人姑息，我管唔到，但我不能姑息」。
輕笑兩聲：我內心感受威脅

但黃指立法會閉路電視錄影顯示，梁在玻璃杯爆裂後3秒都無反應，梁笑問：「咩反應呢？」黃高聲說：「就係你話聽到玻璃爆裂聲，擔心受到襲擊，非常震驚，但畫面見到……（黃此時聲線急降）你冇反應。」梁輕笑兩聲說：「我確實係非常震驚，用英文講係freeze咗，萬萬估計唔到立法會有人掟玻璃。」黃續指梁根本沒震驚，梁則稱「定一定神」後，有望向前方。梁後來再稱：「我冇你講嘅反應，但我內心感到受威脅同震驚。」黃自語道：「鏡頭就睇唔到你內心嘅，你深不可測。」黃再指片段中立法會主席下令驅趕所有極不檢點議員，餘下的全是建制派，問梁能否指出會進行二次襲擊的掟杯人同黨。梁指：「任何想二次襲擊我嘅人，可以一兩秒內喺外面衝入嚟，執起枱上任何物品掟向我。」黃反駁指被逐議員不可返回會議廳，而且「一兩秒點衝到你前面？咁嘅大話你都講得出？」梁答道：「如果佢哋可以掟水杯，佢哋唔可以用常理去諗。」梁堅稱進入會議廳時，左右均有議員向他示威。黃昨多番指片段中根本看不到梁左前方有議員抗議，問梁是否「睜着眼睛說瞎話」。裁判官聞言問是否「講大話」之意，黃思量片刻後指：「講大話唔足以形容，係擘大眼講大話。」梁否認。
重提如心廣場案 　官曾指梁不可信

黃又提及去年1月特首答問會上，梁國雄向梁掟「誠實豆沙包」，問梁「知唔知咩叫誠實豆沙包？」梁答「知道」，但記不得事件。黃質疑梁當日為何不拾起豆沙包，梁指掟玻璃杯超越了政府底線，因此須報警，報警與否取決於掟何物品。黃遂問：「即係掟豆沙包唔超越底線？」又謂：「豆沙包就唔係普通襲擊，聽到玻璃碎裂聲就係普通襲擊……即係以後都可以向你掟豆沙包？」梁稱無法回答，要視乎情況。黃毓民在盤問尾聲呈上華懋如心廣場案的判詞，判詞指當時擔任證人的梁振英曾以諒解、協議，最後改用印象來形容政府同意華懋延長物業發展期，但接受盤問時解釋模糊不定，不可信納；又指梁稱與前規劃環境地政司梁寶榮有免補地價協議，卻沒相關通話記錄，自相矛盾。黃指梁「最鍾意用呢啲語言偽術」，經常玩弄字眼，「2001年高等法院法官已發現呢位（梁）係不可信嘅證人」，梁嚴肅大聲說不同意。案件下周一續審，將傳召立法會保安員作供。案件編號：ESCC2615/15