近期套丁案加埋不時有輿論提出檢討丁權政策，唔少鄉紳都好有意見。上水鄉事委員會主席侯志強噚日喺鄉議局執委會提出臨時動議，話近年好多事令原居民覺得受盡壓迫，提議組成「新界進步聯盟黨」（簡稱「新進聯」），「唔好任人魚肉，有冤無路訴」，當堂有人拍手叫好。但錦田鄉事委員會主席鄧賀年即時提醒，鄉議局作為法定組織，唔可以喺大會動議組黨，建議交由小組委員會「生個仔出來，由侯志強接生囉」。總務委員會主任委員鍾偉平就話總務組一早有齊資料喺手，可以召集27鄉商議。侯志強都同意，馬上撤回動議，但再三提醒農曆新年27鄉要坐低傾吓。