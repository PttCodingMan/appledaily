油價跌到阿媽都唔認得，搞到我求大俠都損手爛腳，但同車路士班主阿巴莫域治（阿巴）及阿仙奴第二大股東烏斯曼諾夫比，絕對係蚊髀同牛髀，皆因由2016年年頭到𠵱家，阿巴同烏斯曼諾夫兩個加埋經已唔見咗超過17億鎊（約190億港元），呢嚿錢夠買今屆世界金球獎冠亞季軍美斯、基斯坦奴朗拿度同尼馬。
兩人加埋唔見二百億
啲油價好似食咗瀉藥咁日日跌，搞到本身係俄羅斯油王嘅阿巴莫域治同烏斯曼諾夫就日日跌錢。英國《電訊報》日前報道，估計有60億鎊身家嘅阿巴，私人唔見咗8.2億鎊；至於係阿仙奴第二大股東嘅烏斯曼諾夫仲傷，估計唔見咗9.1億鎊，身家或跌至100億鎊。如果由今年元旦日開始計，呢兩位俄羅斯億萬富豪因油價大跌而唔見咗17.3億鎊。雖則烏斯曼諾夫傷過阿巴，不過至低限度阿仙奴今季喺英超打得好，家陣排緊榜首，好有機會贏到自2004年後首個聯賽錦標，唔學似車路士咁排下游，爭標無望之餘，連爭入前四都好危。
打吡前夕主將齊復出
喺嚟緊嘅星期日，阿仙奴同車路士會喺英超碰頭兼合演倫敦打吡，烏斯曼諾夫同阿巴錢經已跌咗，當然唔想連聯賽呢三分都跌埋，所以阿仙奴同車仔班球員應該識做，傾盡全力幫老闆攞番個彩。賽前阿仙奴就收到好消息，雖則陣中幾位中前場球員包括路斯基、韋碧克、高基連同埋韋舒亞要到下個月先可以全面復操，不過奧斯爾同埋阿歷斯山齊士可望傷癒復出對車仔；如果奧斯爾落場，仲有可能着對新嘅三間全綠冇鞋帶波砵嚟比賽。今季聯賽有16次助攻嘅奧斯爾仲大讚呢對新砵，話可以令佢喺傳送方面發揮得更好。阿仙奴或有兩大進攻主力復出，車仔方面亦可能有夏薩特復出，但夏薩特今季嘅跌幅勁過油價，聯賽只入一球兼只係得兩次助攻；就算車仔改以軒迪克代替盛傳同佢唔妥嘅摩連奴嚟執教，佢仍然係好沉，踢唔番上季贏英格蘭球員同足球先生嘅水準，所以傷癒復出對車仔嚟講，未必係好事。