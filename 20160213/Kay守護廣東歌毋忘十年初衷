【點起廣東歌】謝安琪（Kay）因為選擇做A餐，不怕壯烈下場，內地逾十場巡迴演唱會被消失，仍不甘俯首做白羊。被黃安舉報，她直言是無奈但絕不無辜：「好多莫須有，但我唔會忘記初衷。」敢於以音樂喚醒大眾的她，就算會有一點肚餓，依舊堅持唱首廣東歌代表自己，Kay深信香港樂壇唔會死，惟有逆境自強，關關難過關關過。撰文：盧妹
面對香港樂壇的寒冬期，入行十年的謝安琪（Kay）日前接受本報記者專訪時說：「有人話廣東歌質素每況愈下，我覺得只係年代表達嘅方式唔同，歌詞涉及嘅題材好闊，就算講愛情都唔會咁膚淺，好似阿Y（黃偉文）、林夕、小克、梁栢堅，每個都好有風格。不過𠵱家budget少咗，影響到用幾多人、幾多真樂器、幾多時間混音，甚至拍MV用嘅錢都少咗，要發揮好困難，加上香港受眾少，自然首當其衝。」
嘆音樂創作被扼殺
比較十年前後做音樂，Kay直言現時難好多：「做音樂嘅空間最難，以前討論空間大啲，早幾年，好多人覺得事不關己，殺到埋身會有人處理，𠵱家任何題材都四方八面討論，不過呢個係過程。𠵱家好多嘢好敏感，令人好窒息，好似網絡廿三條，令創作空間下降。如果咁樣做音樂，等於行出嚟就要粉身碎骨，咁以後出一首歌就唔會再有人做音樂，我覺得呢個係轉折位，捱過佢啦。」經歷被舉報，內地巡唱被抽起，暫時落實的只得澳門及香港兩站，Kay依然理直氣壯，無論如何都會繼續：「我嘅音樂體系係要有message，我唔會忘記初衷，有乜後果，我哋照承擔。」Kay續說：「我唔覺得我嘅歌好政治，甚至係好溫和，只係想喚醒大家睜開眼，一啲都唔敏感，冇煽動題材，其實平日做騷、出內地唱片都遇過審批問題，要抽起啲歌先出到。」不少歌手對於內地扼殺創作、言論自由，為了吸金，只好自我「河蟹」迎合，又大力推國語歌，她說：「好多人覺得返內地，就係賺人仔、掘金，當你喺大中華遊走，會睇到生活品味同文化嘅差異，先有咁多問題產生。但係內地歌迷喜歡我嘅音樂，我唔係睇內地做主要金主、水喉，我自問有七成時間係義務工作，唔係商業。出華語唱片係歌手必經階段，唔係睇內地市場，冇話可唔可惜，但的確有咁多樂迷會欣賞，想為佢哋而做。」
堅持不吐不快信念
不過，Kay直言最拿手仍然是唱廣東歌，她說：「我覺得雙線發展（廣東歌及國語歌）冇問題，以前四大天王都係咁，佢哋仲做埋電影，嗰個年代，好風行廣東歌。我去完台灣、北京，真係長大咗好多，因為見識多咗，不過我對廣東歌嘅情懷濃厚啲，演繹能力高啲。」Kay指從前的廣東歌與電影及電視劇一脈相連，韓劇、日劇、內地劇興起，令香港藝術行業處捱打狀態，但她表示會堅守以廣東歌為主的信念：「十年後，我會繼續做音樂，不過唔知可以點做，呢個都係我想4月做完演唱會就休息嘅原因。我一係唔做音樂，做，我就好硬頸，要講嘅嘢我仍然會直接講，如要不痛不癢都可以，但係冇意思。」化妝：Khaki Yan髮型：Zap Tang of Queen's private i salon服裝：Little Black Dress Central場地提供：day off cafe