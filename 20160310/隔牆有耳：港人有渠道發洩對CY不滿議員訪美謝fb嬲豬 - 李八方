特首梁振英要搞創新科技，早排連上京面聖都帶同真係見過已故蘋果教主Steve Jobs嘅創科局局長楊偉雄，而立法會資訊科技界議員莫乃光Charles就同埋單仲偕、郭家麒、鍾國斌趁立法會訪美考察美食車，提早幾日去參觀美國龍頭科技公司，包括Apple、Google、facebook、Tesla等，Charles仲代表香港市民，對facebook送嘅「禮物」表達感謝。原來Charles講緊嘅係早排fb新增「嬲豬」emoji，令港人可以用「嬲豬」喺CY嘅fb賬戶表達不滿，Charles仲同fb中人講：「呢個係最好嘅禮物送畀香港人。」佢哋又喺facebook總部試玩fb最近以20億美元收購嘅Oculus虛擬實境頭戴顯示器Rift，個個玩過後話一試難忘。
促保障港人網絡自由
去得Google同facebook，梗會同呢兩個互聯網巨頭講保障港人網絡自由，唔好搞網絡審查言論，之後佢哋又去Tesla睇電動車，除咗討論點樣增加電能車充電站、自動導航等電動車普及問題，Tesla仲破例畀佢哋同製造電動車嘅機械製造臂合照。由於今次主菜係睇美食車，所以佢哋去完Apple總部，不忘喺附近搵架美食車醫肚，估唔到架美食車仲係賣香港地道蛋撻同奶茶，似乎港式美食對美國人真係有吸引力！李八方mailto:pf_lee@appledaily.com