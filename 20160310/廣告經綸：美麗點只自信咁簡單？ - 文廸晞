好多人對Unilever（聯合利華）旗下的個人護理品牌Dove由2004年一直推廣至今的Real Beauty廣告系列都讚不絕口。Real Beauty的廣告不斷進化，捉緊大部份女性永遠都覺得自己不夠完美這一個心態，由推崇「真正的美」、「最真的美因你而生」去到「你比你想像的還美麗」。2013年Dove的廣告簡直就係一個成功的心理實驗。找來一位專業肖像畫家，替多位女性分別畫下由自己口中描述的自己（畫家由始至終都看不到她們的長相）以及經朋友口中所描述她們的樣貌，比較之下，他人口中形容的都要比自己眼中的自己美麗得多。「美」、「醜」、「不夠美」都來自衡量的眼光，同樣一張臉，用人哋把尺同自己把尺去度都會唔同。時代、年紀、心態、感受、情緒、關係唔同，度上去都會唔同。犀利的地方，呢個咁有feel嘅idea，其實早在此廣告推出前聯合利華的一個市場策劃會議中恰好用上作為一個熱身遊戲，當其時大家都覺得太正，最後就將其實行。廣告行銷，賣靚、賣style、賣潮流。再準確啲，係賣乜嘢叫靚同style兼何謂潮流。賣的是標準，嘗試影響顧客心中嗰把尺。從事廣告嘅男男女女，大部份都貪靚。唔知點解，就好似做娛樂圈咁，啲人雖然一方面捱更抵夜、通晒頂；另一方面又日蒲夜蒲、去到盡，但望落去，總好似係潮啲、省鏡啲、越做就越型、越睇就越後生。你一定會問，邊有咁神奇㗎？吳婉芳就話養尊處優箒。答案可能係，佢哋懂得裝扮、化妝、肯使錢落facial、護膚，好似有位曾選過港姐後來入行的同事，不論佢幾點收工，第二朝都係化全妝、靚爆鏡，佢個位仲有個小雪櫃，裏面長期放嘅除咗燕窩就係面膜。此外，更重要嘅係心態。做得呢行，由20到50歲，一律大細路、長不大，一件無聊小事可以笑餐飽，一個海嘯巨浪可以話之佢，一直keep住貪玩、貪飲、貪靚、貪新鮮，除了自信，呢啲好可能都係美麗的秘訣。文廸晞mailto:heyadmen@gmail.com