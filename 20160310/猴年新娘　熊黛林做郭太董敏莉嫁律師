娛圈多喜事，繼鍾嘉欣下嫁脊醫後，又多兩位做待嫁新娘，熊黛林昨日承認已與坐擁家族資產100億的郭可盈胞弟郭可頌訂婚三個月，更大騷過百萬的三卡鑽戒，甜蜜地讚Mr. Right夠孝順勤力，並揚言婚後一定會生B。另一準新娘董敏莉，昨日被發現將與大她15年的律師男友莊耀金結婚，猴年真的好有愛。
【董敏莉夫大15年】
現年35歲、歌手出身的董敏莉昨日都宣佈結婚，記者在金鐘婚姻登記處發現她與圈外男友莊耀金的擬結婚通知書，準新郎任職律師，比董敏莉大15年。董敏莉昨日在電話中大方承認說：「多謝晒，我哋拍拖兩年幾，半年前開始討論。佢求過婚三次，但過程一啲都唔浪漫，只係好casual咁喺廁所、睡房同客廳問過吓，係有日瞓醒覺得OK，咁佢就問我攞張身份證影印本去搞。」她表示未收求婚戒指，但有收車，而婚禮不會大搞，但卻花心思畫了一幅Q版情侶穿上禮服的背影請柬。
三年內生B
董敏莉否認奉子成婚，笑說：「唔係，我係人馬座，不嬲鍾意快。但都希望38歲前生BB。」問未婚夫有甚麼優點？她甜絲絲說：「佢份人夠成熟，但個樣就後生。」她表示最要多謝紅娘路芙：「我兩年幾前未有拖拍，成日叫路芙穿針引線，佢都算唔話得，最老土嗰種，食食吓飯話『有事走先』，咁就成功咗。」路芙則爆是董敏莉先做主動，大讚準新郎是個不會花言巧語的好人。採訪：羅慧敏、嵐山
【熊黛林騷三卡戒】
熊黛林與郭富城七年情未能開花結果，前年8月戀上郭可盈的失婚胞弟郭可頌，男方除打理家族逾百億生意外，又有個人事業，兩人一拍即合，熊黛林更早已融入郭家。
訂婚逾月
一直有傳38歲的郭可頌已向36歲的熊黛林求婚成功，去年底曾傳出二人在日本沖繩結婚，但遭女方否認，日前熊黛林出席所屬模特兒公司春茗時終於露端倪，身穿黑皮褸及碎花裙，心情靚爆的她與同事selfie時，可見左手中指的巨型鑽戒比deep V性感上圍更為搶鏡。記者昨日致電熊黛林，她在電話哈哈甜笑，直認是求婚鑽戒，目測卡數至少有三卡，相信價值過七位數字，她對此說：「其實都有兩、三個月，只不過我冇特登講。」提到求婚過程，她說：「其實都好簡單，不過好有誠意，乜都齊晒，佢講嘅嘢最緊要，但太細節唔講啦。」
問到婚期會否是今年，以及在香港、南京搞婚宴等細節時，熊黛林說：「會簡簡單單，好多嘢都未傾，𠵱家拍緊戲，要完晒工作先慢慢計劃，佢都明，不過唔好太耐。」她表示二人都愛小朋友：「一定會要小朋友，唔心急，唯一肯定係結咗婚先有，準備好先。」對於未婚夫一家，她讚不絕口：「佢屋企人好好，佢好孝順，真係會計劃我哋以後嘅嘢，睇到佢好有誠意，有努力改變，唔係得把口，好佩服佢，個人真係好嘅時候，唔使諗就講到呢啲嘢。」採訪：唐如、張俊銘