現年66歲的羅浩楷曾是《歡樂今宵》的扮嘢高手，又擅演奸角，但近年在螢光幕消失。昨日有周刊指楷哥去年突然患上怪病，一覺醒來已無法站直，出入需以輪椅代步，日常生活亦無法自理。經一年休養始漸見好轉，但仍需戴頸箍支撐，且行路易失平衡，健康情況令人擔心。
炒股維生
楷嫂昨日在電話中以爽朗笑聲代夫報平安：「啲報道誇張咗，康復中，佢好番九成幾喇，行得走得，揸得車，𠵱家醫生都唔使睇。」問及是否如報道中所形容的「怪病」，楷嫂笑言：「怪乜鬼嘢病吖，椎間盤凸出之嘛，唔係中風，否則都唔行得啦！都係睇骨科，照到X光係椎間盤凸出，𠵱家扭番正條腰，淨係爭條頸，戴住個頸箍係因為唔好睇，出街又驚人撞，佢喺屋企都唔使戴。」楷嫂表示楷哥最嚴重時腰骨向下彎曲90度，她指醫生稱此屬正常現象：「因為啲骨要搵位走，但𠵱家都正晒㗎喇，係爭啲條頸啲肌肉需要做番啲運動，練番啲力，做吓按摩就得，就係咁簡單，多謝關心。佢唞多啲好啲，唔好坐咁多，等條頸休息多啲。」至於成因，楷嫂又笑言：「唔係乜嘢一覺瞓醒搞成咁，係累積番嚟嘅，見越來越冇力，就去睇醫生囉。」其實早於04年，楷哥亦因心痛要做手術，問今次幾時可以復工？楷嫂謂：「等佢再靚仔啲先啦，𠵱家咁樣點復工箒？」她直言楷哥休養期間肥咗，待完全康復後要做多運動。問停工一年醫病，經濟可有問題？楷嫂劈頭便說：「冇問題！佢有玩開股票，全個TVB都知啦！」據悉楷哥向來有積蓄，曾擁兩個物業，2012年以$350萬放售牛頭角淘大花園物業套現傍身。採訪：嵐山