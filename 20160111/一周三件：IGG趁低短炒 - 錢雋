IGG（799）今年預測8倍PE，比行家平咗大大截之餘，現價又潛喺上市以嚟低位，咁抵搞，IGG亦頻頻出手回購。IGG主打手遊瓣數，以IP位址做準，集團上年上半年有近40%收入嚟自北美，31%嚟自歐洲，亞洲區只係佔25%。又據Digi-Capital預測，去到2018年時，全球手遊市場收入，每年會以平均15%增幅，去到450億美元。IGG係以經濟講緊turnaround嘅北美做主打區域。而手遊呢瓣仲係有唔錯嘅消費增長潛力。IGG主打遊戲「城堡爭霸」，喺42個國家地區當中，排名前10位，競爭力唔削，IGG keep住有運行。場內專業評估，IGG就快派發2015年成績單，EPS 0.34（港元．下同），今年EPS增長近28%，到0.43元，得8.3倍預測PE。行家網龍（777）今年預測59倍PE、內地昆侖萬維（深：300418）72倍、亞洲區新興市場行家嘅綜合預測PE，亦講緊30倍，IGG平咗大大截。
手持銀彈具優勢
IGG到上年6月尾，揸淨現金13.5億元，現金牛有防風力，兼有銀彈優勢去併購。而由上個月22號開始，IGG就一路回購，最近一次，啱啱喺上周五（8號）。成段期間，集團一共回購1,265萬股，成本過4,000萬元。IGG現價3.6元，比上市以嚟高位10.75元，跌咗66%，專業預測又得單位數PE，低位回購，暫時比出去買嘢，仲抵。但個市打緊風，無謂急，呢轉吼住橫行底3蚊短打，睇橫行頂3.85元食糊，潛在回報率28%，有魚有肉，而目標價預測PE，都未夠9倍。錢雋細價股專家本欄逢周一、三、五刊出