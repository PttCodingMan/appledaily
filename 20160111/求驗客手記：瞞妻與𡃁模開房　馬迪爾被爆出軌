曼聯今個月二號喺英超以2:1擊退史雲斯後，向來形象健康嘅20歲法國新星馬迪爾同領隊雲高爾攞咗兩日假，借返巴黎探親戚朋友為名，掉低老婆莎曼花同五個月大嘅囡囡喺英國，同個叫愛美莉（Emily Wademan）嘅24歲英國𡃁模暗交，點知被對方爆大鑊，今次真係水洗都唔清嘞。
曼聯悶波險勝錫菲聯
前晚英足盃第三圈，曼聯靠朗尼完場前入12碼，主場贏甲組錫菲聯1:0，但又踢悶波，所以俾名宿史高斯狂插佢哋領隊悶、球員悶同埋球迷悶。悶都冇所謂，最大鑊係20歲新星馬迪爾因為出軌事件上頭條。學黃子華話齋，「若要人不知，唔好太低B」。英國𡃁模愛美莉就向傳媒爆馬迪爾呃老婆，仲有圖有真相，攞出佢哋嘅自拍照嚟力證馬迪爾係賤男。愛美莉同英國《太陽報》話：「馬迪爾同我有個浪漫時刻，但佢家陣返咗老婆同個女身邊。」愛美莉仲話佢哋透過社交網站認識，仲要係馬迪爾做主動；而佢事前都知馬迪爾係英超球星，而且知佢結咗婚，但馬迪爾就堅稱同老婆分開咗。
「佢傳短訊教我點去酒店」
去夏由摩納哥以3,600萬鎊轉投曼聯、周薪達九萬鎊嘅馬迪爾食女都算落足本，除咗出600鎊畀愛美莉坐法航去巴黎，仲揀間每晚要250鎊嘅五星級酒店嚟開心。愛美莉繼續話：「佢傳短訊教我點去酒店。我同佢講我唔係咁隨便嘅女仔，於是提議出去行吓先。我哋行街時有粉絲認得佢，雖然我哋冇拖手，但佢唔介意其他人見到我哋一齊。」愛美莉又話返酒店前，馬迪爾帶佢去高級餐廳食飯。第二日馬迪爾自己留喺酒店，佢就去行街，仲買咗馬卡龍返酒店畀馬迪爾食。但佢話當馬迪爾知道佢買咗面霜畀個男性朋友時，馬迪爾有啲呷醋。返到英國後，佢覺得馬迪爾開始疏遠佢，而且見到馬迪爾老婆莎曼花上載佢哋一家嘅聖誕相，於是質問馬迪爾，但馬迪爾仲堅稱自己單身。馬迪爾喺前晚場英足盃正選兼打足，但家陣俾人篤爆背妻偷食，肯定有手尾跟。消息指，曼聯、法國國家隊，同埋馬迪爾主要贊助商Nike同Foot Locker都好唔滿意，特別係法國，皆因佢哋先後爆出賓施馬用性愛影片勒索隊友華布拿，以及列貝利嫖妓走數，所以主帥迪甘斯對旗下球員嘅場外紀律執得好嚴，今次睇怕都會捉馬迪爾去照肺。