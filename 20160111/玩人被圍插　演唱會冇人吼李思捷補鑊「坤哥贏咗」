李思捷和單立文（豹哥）早前在新節目《今晚玩李》整蠱大紅人「坤哥」吳業坤，坤哥被屈整爛豹哥一支好貴重的結他，坤哥驚到要即場鞠躬道歉。被坤哥粉絲狂插蝦新人的思捷和豹哥昨日在九龍灣為「今晚豹制李演唱會」綵排，豹哥解釋：「整蠱節目玩人要盡啲，每人都有fans，如果我哋玩得唔盡，我哋啲fans都不滿我哋。」思捷則說：「做節目只求觀眾有讚，坤哥贏咗，冇人笑我哋先失敗。」矛頭直指思捷乞人憎，他說：「唔緊要，最重要有反應。坤哥好正，好sweet，佢係冇做錯，佢好大方say sorry贏晒。」他們續說：「唔係蝦，反而加咗分，好多人讚佢。做節目說服唔到人同整蠱唔到人，就係我哋唔成功。」
半價求售

有指演唱會銷情未如理想，網上有折讓近半價的門票出售，思捷笑說：「我戥我媽唔抵，佢買咗幾百張。」豹哥表示無論任何情況都會盡力去演，他說：「多年前曾經同譚詠麟去漢堡一個巿鎮做騷，只得百幾二百觀眾，但觀眾鍾意睇，我哋亦會投入去做，票務唔好有好多因素，太多騷、巿況低迷都會。」昨日胡定欣和男友陳明道亦有現身綵排，但定欣拒絕合照。而豹哥透露江美儀將以黑絲超性感造型加入演出西門慶劇場，笑言對方暗戀自己，問可擔心太太胡蓓蔚呷醋？豹哥竟然說：「我驚咩？婚姻對我如浮萍如漣漪，成功嘅男人都有幾段婚姻，我得一段咋。」採訪、攝影：卓寶花