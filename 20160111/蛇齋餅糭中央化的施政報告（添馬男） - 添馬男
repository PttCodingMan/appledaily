新一份施政報告即將發表，梁振英走數再次成為新聞，為減低負面影響，近日親建制媒體已紛紛搶先披露派糖措施，最新一筆是五億成立農業園，受益者當然唔會係馬寶寶卓佳佳、菜園村東北社運，而是漁農界班選委，相信為了連任，689可以去到好盡，乜嘢都搞個派錢基金，將蛇齋餅糭中央化、政策化及常規化。由於特首超然，大權在握，內部難以制衡，傳統以來財政司及庫務局在內部的財務監察角色已被廢，今年是派錢攞選委票尾班車，尤其是漁農、勞工等篤定建制派鐵票倉，所以一定有咁盡去咁盡。
優惠業界　公眾無得益

有政治目標的民粹施政，不代表可以令社會大眾受益，因為派錢或優惠業界，普羅市民沒有得益，幾年來大大小小的基金、優惠、補助，成效點有目共睹。由於689爭取連任，表面上用短期利益可以換來支持，亦可乘勢掩飾民生政策的失敗，但實際上條數就唔係咁計。四年下來其實政府派咗唔少，為何民望仍然低殘，香港所有經濟數據表現亦唔差，為何市民條氣就係唔順？講到尾，就關乎市民對689及整個建制不信任及厭惡感。這班業餘政客水平猶如街市大媽，𠵱家唔係講元秋、洗頭星及Tree根，而係689、林鄭、吳得掂、劏房波等一大棚口不擇言，以為tough talk等如有形的政客。為政者不在多言強辯，如市井之徒，但今屆作風就是以為口頭強硬、拗贏你就等於勝利。689當日在立會答問將老人院虐老強辯為土地問題，受市民嘲笑至今，吳得掂促銷自己年讀三百本書，卻缺席TSA公聽會去日本賞紅葉，林鄭「官到無求膽自大」、「天堂留定位」等白癡可笑言論，在在加深市民對政府的厭惡感。今時今日，市民亦唔易受政客宣傳所操縱，政客表面有權巴巴閉，但今日人人有傳媒平台在手，意見領袖眾多，已經不是《南早》、《信報》、TVB、港台商台總編台長幾條友控制得到，若不小心言行，行使權力，政策出台深思熟慮，細心經營，一定會被人抽秤、嘲笑，而厭惡感就由此而積累。如果真係爭取民意，就唔好用花招，按照清晰施政理念，排除萬難去實現政策，做到一單標準工時，好過派十億畀某界別，或整色整水的勞工福利。當前民生施政三大承諾，強積金對沖安排、全民退保、標準工時究竟終局如何，做、不做？今年終究要有個說法，已不能再研究拖延。任期已快完，還有一年就已選下屆，𠵱家唔清楚交代走數定堅做，你叫人支持你選下屆特首，儍的嗎？相信連陳婉嫻都好難再落叠，而更甚者，一旦689走數，會令整個建制派今年立法會選舉飽受攻擊，泛民將施政失誤全部隊晒落民建聯、工聯會身上，𠵱家邊個仲敢企近689？添馬男