電子鎖？機械鎖？哪個較安全？同發建築材料有限公司總經理梁牧群Simon語重深長：「你要安全，定保安呀？」咩呀？咪一樣？「唔一樣！『安全』係講你個人性命，火燭時你一按門把就能衝出去，就叫『安全』；一把鎖要用特別的鎖匙才能開，或者一度門有主鎖、輔助鎖等，或有多層段數，開多幾秒麻麻煩煩的，才叫高『保安』。你要分清楚啊！」大家記得去年五月，名城那把30秒被膠片K.O.解開的電子鎖，就是揀了『安全』(應該係有型)的「防恐慌設計」，還要是06年款未加兒童安全門鎖(要同時按住個按扭才可扭開大門)，否則膠片就無用武之地了。
不能複製的匙
有3D Printer後，要複製最基本果隻鎖匙，其實唔難。有時影張相已經可以複製了！好多人裝電子鎖，目的除了「有型」、「新」之外，就是方便。用密碼、對指紋、銀包裏的匙咭，免除忘記帶同剿鎖匙之苦，好方便。但是再新潮嘅電子鎖，都有停電/無電/失靈的一日，所以每一把電子鎖，都配有機械鎖匙孔以防萬一。即係你點都要帶鎖匙，而多一把鎖，又多一個被破解嘅機會：「所以留意後備匙是否配備高精密匙膽較實際。」首先留意家中的鎖是否藏蕊（藏在門裏），此外還要留意有否Lacth（鎖舌cut）及Dead Bolt（鎖舌），鎖舌要堅硬，有齊這些條件就是保安性高的鎖。而最新式的電子鎖，由一把遙控匙控制，袋在袋裏，門鎖感應到你接近，按鍵就會解鎖。門上藏有兩個帶勾的鎖舌，就算鎖爆開，或撬開了門較，都要托起度門才能進屋。而最新式的門鎖與門匙鑲有磁石。四顆磁石，每顆又由六個「磁極」組成，「磁極」吻合才能開鎖，執到都不知怎複製。
不過講到尾， Simon說保安性包括很多外圍因素，只留意門鎖並不公平：「個個問我買乜鎖好。氣！你裝個勁鎖，個賊爆個門較、爬窗入、套指模(有些指紋鎖，其實好易套取你指紋)，或做小手腳，令你不為意門沒有完全關上，也影嚮保安。」如果你好似阿姐咁位處山卡啦，被日爆竊幾次，就點都要請個保安專家全屋看一次。
記者：陳慧敏攝影：劉永發