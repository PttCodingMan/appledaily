又到午餐時段，食乜好食乜好？面對一大堆選擇，望來望去拿不定主意，最後人類多會趨向食慣食熟的安全選擇。燒味，就是大家的安全島。燒味肥，其實大家都知，但到底有幾肥？1.燒肉，皮又脆肉又嫩，一次滿足兩個願望。不過一塊半隻手掌大小的燒肉，卡路里已經有250大卡（kCal），一碟燒肉飯，大約有一隻手掌大的燒肉，即是只計燒肉，卡路里已經差不多500大卡，聽落冇問題？如果再加白飯，一碗白飯就220大卡，一碟飯大約兩碗白飯，加加埋埋就有940大卡。而女性一日應該吸收的卡路里大約是1,800大卡，男性一日就大約需要吸收2,100大卡，一碟飯已食了一半每日所需，你驚唔驚？2.唔食燒肉，轉食燒鴨！如果有一日心情大好，想食隻燒鴨髀賀賀佢，承惠380大卡，一碟鴨髀飯就大約820大卡，你食埋我嗰份。3.唔食燒鴨，轉食雞。燒味檔一排蜜汁雞髀，又香又甜易入口，送飯最好，870大卡！下午茶又話要食西多（584大卡），夜晚就可以去買新褲，因為着緊嗰條已經唔啱着。4.講完未呀，我轉食切雞得唔得，一隻去皮白切雞髀大約290卡路里，再加碟飯都是730大卡，不算高。但你睇睇旁邊的一大匙薑葱，又油又滑好好送飯，一湯匙已經有約86大卡，你加多兩匙，就食幾少肉都冇用。資料來源：top1health, 食物環境衞生署記者：李聰