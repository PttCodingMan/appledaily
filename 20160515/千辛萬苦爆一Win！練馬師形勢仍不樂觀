連續第二次沙田日馬跑周六，這天一開局頭場五班1400米，即由華人騎師攞威，鄭雨滇爆冷贏孫達志馬房的「多多快」，呢位34歲過氣華將一哥，接手上仗由羅理雅跑到三甲不入的「多多快」，結果人馬首度合作一擊即中，中段透出一放到底，小勝對手頭位，此駒第三季出賽跑到第21仗，終於初次贏馬，爆18倍冷Win開齋，組合獨贏開A3並派17元正。「多多快」同時係鄭雨滇與孫達志呢個華洋組合，繼季初於泥地贏「麟轉乾坤」後，今季第二次攜手建功，當中孫達志打破守齋兩個月的悶局，季內累積八捷，仍居練馬師榜尾二位置，仲要多七場頭馬，至可以上岸達到續牌指標，形勢仍不樂觀。今場係全冷門天下，熱門統統隱形，二至四名順序為「帝飛星」、「勝捷勝」及「喜盈豐」，四重彩派超過38萬幾，季內最後一次禮拜六跑馬，一開場即爆到杰撻撻！