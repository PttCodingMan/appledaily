前中國網球一姐李娜喺上星期五公佈，自己已經懷咗第二胎；由於李娜嘅大女Alisa喺舊年六月出世，唔到一年嘅時間又再有咗，真係三年抱兩。喺舊年年底，李娜就對外公佈自己想生第二胎嘅計畫，而娜姐果然同佢做運動員嗰時一樣咁果斷，坐言起行，喺上周五喺微博正式宣佈，自己已經懷上二胎。佢喺微博上發佈一張好溫馨嘅圖片（小圖），仲寫住：「想想再過不久這畫面就要成真，幸福感爆棚。」只見圖片中，兔媽媽左右手環抱着兩隻小兔兔，一切都講明咗李娜又有喜喇！娜姐喺舊年六月先迎來大女Alisa，估唔到一年未夠又成功懷上第二胎，三年抱兩，佢同老公姜山認真快手。據悉，李娜喺幾個星期前確定懷孕，而佢同姜山參與嘅運動真人show節目《超人來了》將會喺今夏里約熱內盧奧運後播出，面對上天嘅恩賜，李娜就好激動咁話：「想到他/她會用一種非常奇妙嘅方式經歷呢一切，應該係最甜蜜嘅負擔。」
唔畀大女Alisa曝光
預料娜姐第二個BB，將會喺呢個節目播出之後出世，不過佢一向都好保護自己嘅小朋友，又講過唔想小朋友過早曝光；好似大女Alisa咁，只係喺出世嗰陣同大家見過面，仲連中文名都唔肯同傳媒透露，所以相信Alisa嘅弟弟或者妹妹，都一樣會收得好密。