畢業季節將至，是時候搵工了。大部分畢業生的工作經驗是「白紙一張」，究竟如何能夠在求職時突圍而出？安俊人力資源顧問董事總經理周綺萍向一眾畢業生送上「貼士」，讓他們能在第一印象中先取頭勝。記者：容文穎 周綺萍說，今年經濟狀況欠佳，較前數年都還要差，畢業生投身職場應要留意市場情況，了解行情，再調整薪金等要求。她提醒畢業生，寄出求職信及履歷前，要先審視信中有否清楚提及所應徵的職位，「一間公司隨時有幾個初級職位，所以要好specific講明你apply邊一份工」。 履歷是僱主對應徵者的第一印象，當然要隆重其視，但切記並非長就是王道，應該「一張起兩張止」。「通常fresh grad都唔係好多嘢可以寫，所以唔需要太過長，連佢哋邊一個subject邊一個成績都擺埋落去，其實唔需要。」周說倘若僱主需要知悉有關資料，在面試時自然會要求應徵者攜同成績單。 她續指，履歷應寫有學歷資料、曾獲獎項及證書、交流、實習及暑期工等經驗，「fresh grad嘅CV個個都唔會相差得好遠，因為無咩工作經驗可以寫，通常係講讀過啲咩書，language係點，你啲skill咁」。 履歷不宜太長，但想在文字中推銷自己，突圍而出，可以怎樣？周綺萍教路應從求職信入手，最重要是「對口」，因應所應徵的職位撰寫求職信，「如果個工作要求你好outgoing，好多negotiation，可以mention喺debate team有一個好好嘅表現，我debate嘅skill可以apply落份工上面，好過寫晒落CV度」。 不少人都會在履歷加入個人相片，雖然美圖秀秀等修圖技巧變得普及，但執得過火，反而或會減低受聘機會。周綺萍解釋，如果應徵者將相片執得太完美，甚至與自己樣子有所出入，當面試時僱主發現「唔同樣」，與預期有落差就會失望，第一印象反被扣分，但輕微修圖如去除黑眼圈等則可接受。 她又說，畢業生常犯錯誤還包括求職信的文法不夠正式，用日常書寫的閒聊文字，或寫自己長處時不夠詳細。細微處也不要看輕，如不要使用欠缺認真的電郵地址發出求職信，如loveyou4ever@XXX.com等諸如以類的電郵地址就要避之則吉。應徵者亦要緊記在履歷及求職信都要寫上聯絡電話，周綺萍稱，曾有應徵者沒有留電話，即時將他從考慮名單中剔除，「電話都唔識擺，你想唔想請佢？」 最後大部分公司都要求應徵者在履歷填上預期薪金，周提醒畢業生不要將薪金定得太高，「唔好搏，唔好touch有一兩年經驗嘅薪金」，以免減低成功機會。若想做好僱主壓價準備，周認為應徵者可填寫預期薪金範圍，例如要求1萬至1.5萬元，讓僱主有所預算。