這天沙田日馬第八場三班田草1200米，熱門客可謂輸得慘烈。今場雷神騎由自己新勝同程的蔡約翰新星「嫡愛寶」，熱到只得1.6倍，係這天暫時唯一唔夠2倍馬，12檔起步雷神力騎欲切入，豈料被內側郭能的「勇士勁」及黎海榮的「明月春風」雙雙上前死頂，三駒拍住鬥放互燒步速超快，「嫡愛寶」完全埋唔到欄全速三疊放頭，最終撐到最後百幾米冇乜力梗頸四，馬迷傷忘慘重。「勇士勁」、「明月春風」臨尾亦自然腳軟落第。今場蔡明紹騎住師傅告東尼旗下冷門「有醒」漁人得利，快步速有利後上下，一條氣殺上率先衝線，五歲馬爆14倍冷Win打開今季勝門，兼捧走這天唯一盃賽會員盃，組合獨贏開A3並派29.5元，蔡明紹連同頭場爆冷贏吳定強之「彩利」起孖在內，自己在港剛好累積第300場頭馬。呢場二至四名順序為「靚猴王」、「添好運」及「嫡愛寶」，四重彩派二萬八千幾。講番「嫡愛寶」，既可說給「勇士勁」、「明月春風」搞死，雷神亦難辭其咎，若他不鬥燒而拖後稍留，「嫡愛寶」必可坐位望贏。