民生書院噚晚喺九龍灣國際展貿中心舉行90周年校慶晚宴，財爺曾俊華因為之前幾日喺北京開會，未能出席，但係佢相當有心，拍定祝賀短片，留喺晚宴上播。讀男校嘅財爺竟然自爆，見到民生嘅男仔女仔咁開心，都想讀男女校㗎。財爺話，佢細細個已經對民生好有印象，皆因讀喇沙嘅佢喺九龍城返學，中午食飯時間長，經常走去衙前圍道食晏，每次經過民生書院，見到啲學生哥，就知道讀男女校原來咁開心，佢跟住就諗，點解佢爸爸媽媽要佢讀男校！
魔童借出器材拍主題曲
財爺其實真係幾好嘢，幾乎任何場合，佢都可以講到切合主題又有親身經歷嘅古仔，可能同佢睇戲、劍擊、咖啡乜都啱有關，加上佢性格隨和，人緣又好，講乜都幾啱聽。財爺唔到，民生就搵來食物衞生局局長高永文做主禮嘉賓。佢哋筵開100席，約有1,200名校友出席，包括「魔童」王維基，王維基好投入活動呀，即場拍低財爺段片放上自己facebook。另外，民生一班校友事前製作90周年主題曲《光與生命》，原來用嘅專業拍攝器材全部總值超過700萬元，都係由王維基免費借出，反正暫時冇用。李華華mailto:LiWaWa@AppleDaily.com