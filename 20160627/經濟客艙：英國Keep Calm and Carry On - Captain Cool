英國人用選票決定未來要走嘅路，公投結果係年長嘅本土派支持離開，年輕選民撐留歐。有80、90後嘅英國人，投了留歐一票，但最後脫歐，最後用咗個比喻，「好似當年Beyoncé咁，離開女子組合Destiny Child獨立發展，可惜英國唔係Beyoncé，出到嚟冇粉絲。」關於英國脫歐後要承擔嘅經濟負面後果，綜合意見都認為「Brexit＝經濟衰硬」。呢場公投輸家同贏家係邊個都好，公投過程比結果更重要。有投票嘅英國人，你哋都贏咗。你哋做到用選票實踐自主權、人民選擇嘅權利。結果好實實在在打破歐盟共同體嘅理想國度。要齊齊用同一種貨幣，但貨幣政策各自為政；簽證自由進出，但移民福利政策傾斜。佔英國GDP 8%嘅金融服務業，每年仍繼續被歐盟金融緊箍咒鎖緊，每單交易抽稅唔手軟。港人對英國公投如遠若近，實質影響生活嘅唔多，但公投運動同香港支持「脫共」有幾分相似。香港同中國嘅矛盾，唔會比英國同歐盟少。英國嘅東、南歐移民潮，同我哋嘅新來港移民問題本質相近，雙方建立不到同理心，認為互爭利益、攤薄福利。內地自由行湧港，好景時帶旺零售旅遊，當經濟回落時醒覺原來一直都只係財團同既得利益者受惠。民眾對政治商界領袖嘅意見越不認同，各走相向，形成內部撕裂。英國人喺「6.23」作出決擇，希望香港都有同樣機會作出改變。Captain Cool https://www.facebook.com/seeforcaptain/ 本欄逢周一刊出