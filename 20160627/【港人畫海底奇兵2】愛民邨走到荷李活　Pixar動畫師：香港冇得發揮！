上集講到蘋果記者帶大家去Pixar總部行咗轉，搵到兩位喺彼思工作超過十年嘅香港人－動畫師Anthony Wong同畫家Maria Lee，兩位都有份參與嚟緊上映嘅《海底奇兵2》，佢哋同大家分享喺Pixar創作經歷，仲會話你知面試會問咩添。記者：黃芷蔚　攝影：廖達燊
胡迪「爸爸」自製笑位氹人開心
Anthony Wong擔任Pixar動畫師12年，負責角色動作及故事板，畫過《反斗奇兵》、《怪獸公司》、《反斗車王》、《五星級大鼠》等，設計胡迪動作時諗爆頭，於是呢位胡迪「爸爸」就搵同事攞靈感，「胡迪有時扮牛仔呀嘛！牛仔啲嘢唔係香港人(所熟悉)，所以我搵人問，佢哋一整啲動作啲牛仔嘢就出嚟，我就照住佢嚟做。」當設計好短時間嘅畫面時，Anthony鍾意自加笑料，因為見到觀眾笑得好開心，佢就好滿足。「《五星級大鼠》入面我做嗰個衛生局局長畀人擲去雪櫃嗰段，啲人睇到會好有反應，我好鍾意做咁樣細細嘅場面，因為我好鍾意睇周星馳啲戲。」專門幫角色立體化嘅Maria Lee，最近喺Pixar渡過佢第一個十年，辦公室枱上擺住巴斯光年外型嘅十周年獎座。佢話除咗《反斗車王2》同《玩轉腦朋友》，其餘十五部動畫都有參與。Maria仲即席幫《海底奇兵2》Destiny一角上色，「全部角色已經在美術部設計過，話呢條魚係咁嘅樣，條脷係咩顏色，佢個肚係有咩質地。最難就係做到反光，好似呢度唔夠滑就唔似條魚。」
「將香港talent擺呢度，就飆得好快。」
見到Anthony同Maria今日嘅成就，好難想像佢哋經歷過迷茫階段，「我嗰陣時就全世界讀工程師，我就跟住一齊讀，我冇諗過自己要做乜架，之後先發覺原來鍾意畫嘢。」Anthony形容當個世界忽然多咗好多顏色，掂咗動畫更加係就冇得返轉頭。之不過喺迪士尼畫足十年，手畫動畫突然要全電腦化，佢喺一夜之間失業，「成個部門冇咗，嗰時我準備結婚又啱啱遇到911，都幾低潮。」好在佢話香港人夠靈活識執生，喺Pixar邊做邊學，成為今日動畫專才，「我喺香港見到啲朋友，或者睇啲港漫，我覺得佢地受環境影響冇得完全發揮，你將香港talent擺呢度，就標得好快。」住過愛民邨，小學移民到美國嘅Maria，第一個要面對就係語言問題，「逼住學英文，不停讀書。經常要fight點樣去do the best。」佢話以前好擔心人哋話佢有口音，依家就覺得識第二語言係優點，仲會反問人：「不如你試吓講中文？」
面試要活潑易相處
佢哋話喺Pixar做嘢好開心，而且好少OT，亦都見過好多有才華嘅後生仔想加入，但Pixar要求又點只咁簡單呢？Maria話：「我都試過in新人，好容易去搵一個有才華嘅人，但要搵一個有才華同時易於相處嘅人，有時會更難。」Anthony就表示除咗作品外，Pixar會睇你個人反應，活潑啲、想象力多啲就更好，聽到未？