英國脫歐，用足球評述員黃興桂嘅語言，一係脫，一係唔脫，其實冇乜咁大不了，不過事前吹留歐機會，吹七至九成機會留歐，到投票時原來都係「五五波」，留歐派仲要輸埋，主要係賠率令留歐成為大熱，背後莊家推手，令大家信賠率多過信民調，再一次見證「莊家贏開巷，散戶慘被劏」。兩大博彩公司Ladbrokes及William Hill押注金額顯示，近80%資金均是押注留歐，有報道指，大額注碼都係留歐，最大注碼達10萬鎊，反而賭脫歐多數雞仔注，市場估計，英國脫歐公投彩池逾百億美元，大熱嘅留歐通殺。賠率越熱越買，同股票越升越多人跟一樣。一開始，兩邊賠率接近，雖然留歐仍然係較熱，但未至於一面倒。隨之而嚟嘅係越嚟越多人相信賠率，然後落注，令到賠率變熱，留歐及脫歐去到1賠0.25及1賠3，有部份更高，營造咗留歐嘅「民意基礎」，仲提出埋八成機會率留歐嘅soundbite。稍有賭博經驗嘅人，都知莊家最信唔過，賠率成日都會有「價值陷阱」。例如，本地賭波界近月對1.4倍賠率嘅球賽有戒心，見馬會開1.4倍，寧願避一避。不過，公投脫歐次數少，第一，引咗好多新手散戶入場；第二，就連賭開嘅人都冇路捉，可信嘅工具只有民調同賠率。親歐工黨議員Jo Cox被殺令民調停止，令到賠率成為唯一工具。本來成個局只限於博彩市場，點知原來全世界都係睇住賠率做嘢，令英鎊升，環球股市反彈，全球投機氣氛令你以為留歐贏硬，更多人喺唔同地方入局，呢樣應該同博彩莊家無關，可能係運氣，亦可能係其他莊家順勢而行。每次有大規模嘅「莊殺閒」活動，大都離唔開以下元素：一，大量散戶參與；二，資產價格越升越買；三，散戶對莊家言論深信不疑。下次遇到同類事件，檢視吓呢三個特徵，趁佢炒高好食糊囉！高明 http://www.fb.com/bigricetea 本欄逢周一刊出