香港地，以牛肉做主題嘅餐廳，多數以日本和牛、美國或澳洲牛作招徠，有幾可話食本地黃牛，偏偏早兩個月，中環歌賦街新開一間「麵三館」，主打本地黃牛湯麵，老闆之一係荃灣三昌牛肉東主韋國雄。韋國雄每朝喺楊屋道街市賣牛肉，普通「街市佬」一名，估唔到佢同時係中環兩間餐廳嘅老闆。佢好好口，無論對住師奶或者賓賓，都笑面迎人，落足嘴頭，難怪佢檔牛肉出名貴，依然客似雲來。其實佢多年前已經跟劉健威合作喺天后開「牛．上牛」，去中環開餐廳就係近兩年嘅事，拍檔變成品酒師王耀龍同興隆食品郭智聰，佢哋三人前年底先喺威靈頓街，開食中菜嘅「牛三館」，近月再開麵三館，兩間餐廳嘅人均消費大約100至200元。
韋國雄指，香港人就係慣食和牛、外國牛，總係覺得外國月光特別圓，其實本地黃牛夠新鮮。三昌每日從上水屠房買牛，大部份喺街市賣，小部份供應旗下餐廳，佢希望將來可以開不同類型嘅牛肉餐廳，畀多啲人認識黃牛。華華食過麵三館嘅「至尊手切牛肉麵」（158元），韋國雄提過，牛骨湯用上100斤牛骨熬12小時而成，的確牛香撲鼻，兩款牛肉分別係牛脊與尾龍，其中一款少少韌，亦可以話有咬口，like唔like就見仁見智。對於由荃灣去到中環，係咪想威威？韋國雄就話，主要覺得中環人接受新事物嘅能力較高。佢拍檔王耀龍補充，就算經濟差，中環人對食都有要求，100至200元一餐仍然花得起。佢哋長遠計劃將「乜三館」繼續發揚光大，打造成一個品牌。所以話呢，生意睇你點做，翠華（1314）因自由行減少而發盈警，韋國雄諗定做中環人生意，就開完一間又一間！