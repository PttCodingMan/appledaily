為鼓勵健全同智障人士建立一對一嘅友誼，扶康會每年都會舉辦「香港最佳老友」烹飪比賽，其中一個環節係由立法會議員拍住智障人士一齊煮餸，參加咗好多次嘅立法會主席曾鈺成今年終於憑滑蛋炒蝦首度奪冠，新鮮出爐「地獄廚神」則由將牛肉煮到甜嘅街工梁耀忠奪得。
梁耀忠成地獄廚神
烹飪比賽喺荃灣一個商場舉行，參與議員包括曾鈺成、劉慧卿、梁耀忠等。曾奪「最合拍大獎」嘅曾鈺成今年同「最佳老友」周善落廚，戴起廚師高帽同口罩嘅佢有板有眼。比賽一完，3位名廚師傅同議員齊齊試食，只有佢碟滑蛋炒蝦被掃清光，其餘議員嘅「佳餚」食剩好多。曾鈺成話阿媽以前教過，「啲蝦一熟，就要落蛋，一落蛋要即刻炒，炒到一乾就要即時起碟，唔好畀佢煮到乾，唔係啲蛋就會老」。相信同樣係最後一年落場嘅卿姐今年飲恨，僅以一分失落「最佳合拍獎」，輸咗畀社署署長葉文娟嗰隊。八方問過周中師傅，佢話曾鈺成煮啲蛋真係好滑。問到邊個係今屆嘅地獄廚神？佢話其實個個都差唔多（咁差），但被點名嘅就係梁耀忠，因為佢碟牛肉竟然係甜。難怪，阿忠話自己平時都唔落廚嘅。