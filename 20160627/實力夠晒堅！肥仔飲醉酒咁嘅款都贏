這天沙田日賽第三場跑四班草地1200米，賽果升溫，皆因全場四大熱門包辦前四名。四大熱門中「最冷」的呂健威馬房生力軍「肥仔」有6.5倍，本身跑近咗兩場之後，今次落入韋達手中，四歲澳洲自購馬降班首戰四班賽即顯示霸氣，負133磅末段於外叠左片右片，好似飲醉酒咁，走勢好唔規矩集中，不過咁樣都可以保持勁勢，後來居上以頭位之先勝出，表現出一種超班感，而單Win及組合獨贏A2，分別派65及21.5元。今場直路最後二百幾米，韋達掛住修正座騎，實際冇乜點樣全力催策過，惟「肥仔」先急速閃出再閃入，最終都能突圍，力挫次熱門「辣辣椒」，取得來港服役首捷，同時造就韋達同呂健威季內首度合作贏田草，此對騎練今季合作18次得6冠3亞，入Ｑ率高達5成。「辣辣椒」在郭能胯下力拼仍只得第二，第六次出賽首度入Q，仲未開到齋但有進步。三、四名分別由大熱「萬事欣」及第三熱「御風雲」拎到，四重彩派1,906元，創近期同一彩池派彩新低。