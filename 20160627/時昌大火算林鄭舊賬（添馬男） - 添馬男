「我亦會在今年的測量師學會周年晚宴買一張枱，招待基層同學們出席，讓他們增廣見聞」，梁振英周六在FB公佈。如此「鷄毛鴨蒜」也不忘向公眾宣傳，可想而知689心中只有競選，也難怪周五凌晨也要去聯合醫院打搞累極的受傷消防員。香港當前最刻不容緩工作，並不是向年輕人宣傳祖國好香港好，一帶一路前景多麼輝煌燦爛，又或者免費招待12位基層同學去測量師學會晚宴！而是遍佈全港工廈的計時炸彈：劏房迷你倉消防安全問題，以兩位消防員性命換來的教訓，唔通救熄火就忘記得一乾二淨。作為行政政官，理應責成發展局局長陳茂波呢位「自己人」，在指定時間內完成巡查及提交監管建議，因為隨時可能再有迷你倉火災，係咪應該盡快堵塞現時冇王管的漏洞?縱容工廈劏成過百間鐵皮屋，乃林鄭月娥當年出任發展局局長時的傑作，她提出所謂活化工廈政策，比發展商刮盡工業地之潛在價值，美其名係活化，保育，實際得益者乃大地主硂財閥及發展商，時昌迷你倉所在淘大工業村便由恒隆陳啟宗持有。活化政策容許整幢工廈改變用途，當然唔會益到普羅市民，只會益地產佬、舖王、的士小巴大王、炒家落釘，普通人何來幾億去投資，而改建後，工廈變成貴價寫字樓、酒店、自由行商場，租金上升，連帶旁邊工廈租金也上漲，變相趕走原本在工廈掙扎求存的創業年輕人、studio、band房。牛頭角工廠區Live音樂演出場地Hidden Agenda，是喜歡搖滾及live music年輕人聚腳地，最近頻頻畀地政署發信警告，要巡查改變用途，最後好大可能逼業主唔再租。在官僚眼中一間Live House都唔可以容忍，但偏偏大財團將工廈劏成迷你倉，唔使防火設施，冇王管之餘仲賺取暴利，你話年輕人點會唔反政府。上任發展局好大喜功，以「起動九龍東」來包裝，一時又話去巴黎新開發區Le Defense考察單軌車，一時又話要成為九龍新CBD，概念就吹到天下無敵，幾年下來，除咗迷你倉遍佈、租金上升、多咗幾間自由行酒店、逼走文青創意人之外，九龍東真係唔知邊一忽似CBD。
「好打得」對權貴好聽話

林鄭月娥所謂好打得，係專打普羅大眾，但對住權貴、財團、土豪，就好乖好聽話。她任內代表作除活化工廈、起動九龍東、仲有大家唔多記得清拆新界僭建，擺出一副不畏強權姿態，當時贏盡民意，但隨着時間過去，冇人再提，究竟屋宇署至今發出多少張清拆令，在新界清拆過多少個未經批准的建築物？清理新界僭建物政策由始至終根本冇執行過！至於新界東北社運人士、農青及馬寶寶農場等人，就更加要感謝林鄭，本來上屆政府訂下以官地收回方式開發東北，即發展商早早落釘收購的農地，也不能自行發展，要先由政府收回，以杜絕官商勾結指控。當林鄭過渡至689政府，當上第二把手後，官地收回模式忽然變成公私合營，容許發展商可自行發展。大部份香港人，是善忘的，難怪被指為港豬。添馬男