寨卡病毒肆虐，令唔少NBA大牌球星都相繼放棄為國出戰里約奧運，不過美國男籃上周六終於傳出好消息！據《ESPN》透露，啱啱為騎士贏得隊史首冠嘅控衞K艾榮（Kyrie Irving）願意出戰里奧，帶領「夢幻隊」爭取三連霸！
火箭探班周琦得四分
眼見美國男籃大軍名單除咗安東尼（Carmelo Anthony）同杜蘭特（Kevin Durant）之外，所有球員都未試過出戰奧運，令唔少球迷都擔心佢哋三連霸嘅目標會失敗。不過，據《ESPN》報道，K艾榮喺上周六終於同意出戰里奧，令球隊嘅控衞人選唔只得洛利（Kyle Lowry）一人。值得留意嘅係，來自杜克大學嘅K艾榮係「K教練」科錫維斯基（Mike Krzyzewski）嘅得意門生之一，佢哋喺2014年曾經帶領「夢幻隊」喺世界盃封王，K艾榮仲榮膺最有價值球員（MVP）。另外，勇士主力K湯遜（Klay Thompson）、祖蒙特格連（Draymond Green）同H班尼斯（Harrison Barnes）都齊齊入選（見附表）。
「夢幻隊」喺A組首場就會同中國交手，相信火箭都會趁機睇吓新秀周琦面對一班NBA球星打成點。中國男籃𠵱家喺意大利集訓，火箭隊總經理莫利（Daryl Morey）日前都特登派球探去搵佢，不過周琦似乎留唔到個好印象畀火箭喇，因為中國上周六喺熱身賽以69:95不敵加拿大，呢位20歲中鋒只係上陣九分鐘，入得四分。