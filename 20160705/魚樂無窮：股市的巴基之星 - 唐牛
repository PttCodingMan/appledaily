現今馬壇熱話，非巴基之星莫屬，無他，上周新馬賽一鳴驚人，一開波大漏閘落後十幾個馬位，但入直路展現強勁爆發力，最後奇迹反勝，被喻為一代馬王翠河嘅翻版。如果要搵一隻股票好似巴基之星咁勁，我會揀大快活（052）。 大快活以往無論食物、服務、口碑，均不及一哥大家樂（341），加上翠華（1314）異軍突起，故一直活在他倆陰影之下。不過，正所謂知恥近乎勇，近年大快活大打翻身戰，新近推出送餐服務，唔使食客拎住個盤周圍搵位，配合杜汶澤做代言人，成功追回不少失地。 食物質素呢？由業績話你知︰最新全年盈利增長四成，毛利率升一個百分點。為慶祝上市25周年，除末期息0.55元，另宣佈派特別息0.45元，連同中期息0.4元，全年共派1.4元，最新股息率接近5厘，完美將大家樂及翠華KO，難怪股價創出23年新高。 後市點睇？大快活市盈率19倍，大家樂及翠華平均26倍，大快活足足折讓兩成有多，如果追到平頭，潛在升幅37%，股價講緊見4字頭。有冇可能？自己重溫多次巴基之星點贏，你就會知道答案！ 唐牛 http://fb.com/tongcow88 本欄逢周二、四刊出