向雪懷最近與徒弟簡嘉明合作推出最新著作《愛在紙上游──向雪懷歌詞》，大家從中更能了解向雪懷譜詞時緣起的心態及背後故事，簡嘉明亦會從文學角度加以賞析。在詞壇遊走近四十年，作品逾千，但不愛拘束的向雪懷，曾多次婉拒執筆寫書的邀請，直至徒弟先後推出兩本著作，他笑指怎可能被超越，但不想遵循固有模式寫書，希望從中尋求突破。
感謝阿倫小鳳
早前在中環受訪的向雪懷，坦言要重拾當年填詞時背後故事很痛苦，但要感激譚詠麟與徐小鳳等前輩當年給予機會，他說：「喺阿倫身上我學到好多嘢，佢好肯畀機會新人、好有胸襟，當年如果唔係佢，《午夜儷人》就唔會有，因唱片公司要顧及歌手形象，敏感題材都唔畀唱。寫《雙城記》時，一直都唔敢畀人知內容，我去到錄音室先畀小鳳聽，當係考驗自己同睇吓小鳳胸襟，佢睇完就二話不說去錄音，好感激佢哋令無數可能胎死腹中嘅作品得到生命。」
清楚記錄歷史
不少人覺得粵語流行曲已死，但向雪懷認為電影或劇集可以用配音或其他語言推出，但粵語歌曲是無可替代，他說：「粵語流行曲由許冠傑同黃霑年代開始，係記錄一個歷史，好清楚，相對國語歌嚟講係冇咁清楚，台灣都有啲，都係校園民歌開始，一路落嚟香港歌嘅文化垂直線係好清楚。」相對其他地方，香港的寫實歌曲比較多，所以粵語文化是有需要去保留，尤其香港會受到全球華人矚目。此外，向雪懷昨日到商台宣傳下月於紅館舉行的演唱會，表示將邀請眾多寶麗金歌手擔任嘉賓。採訪：馬建華、盧妹攝影：陳慧安