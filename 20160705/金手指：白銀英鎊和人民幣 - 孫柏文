上個禮拜，白銀、英鎊、人幣都非常大波動。英鎊跌到飛起，白銀升到甩轆，而人幣就多年新低。先講人幣。如你係個「聰明」人，機關算盡，呢五年來將自己香港層樓按咗，諗住H+1%去借錢，跟住攞番大陸做定期，每年賺幾個百分點嘅息差兼人幣升值，咁要恭喜你，因你學到咩叫「屙凸」。喺大陸嘅錢，紙上幾富貴都好，攞唔返出來，都係死。而大陸銀行系統一日未能畀人感覺清晒壞賬，人幣續跌，滴水式酷刑。英鎊，落筆呢刻超超超值。英鎊最不明朗因素就係歐盟會開咩脫歐條件。之前歐盟講到要「殺一儆百」兼要歐盟各國繼續行統一路線，點知到今日傳來德國總理不但唔想懲罰英國（會兩敗俱傷），佢哋覺得歐盟再中央集權，會令歐盟散。所以傳來要換鷹派嘅歐盟主席Juncker。如歐盟鷹派末落，英國冇事，英鎊將大反彈。特別係對我早幾個禮拜唱淡，樓市就爆嘅加幣。今日每英鎊兌1.71加幣，應好快二對一。好多人問點解白銀升咁多，連黃金都拋離。首先，比2011年高位，如銀跌幅同金一樣，白銀應賣30蚊美金。落筆呢刻只係廿皮。再講，全球人民正醒覺，衝擊現有秩序，而最後碉堡必定係央行。啲央行行長們，喺印鈔聲下聽唔到人民坦克衝來嘅聲，會有排升。不過如你用孖展買白銀，現水平要諗平倉。孫柏文獨立股評人 http://fb.com/shuen 本欄逢周二刊出