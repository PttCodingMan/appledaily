處境劇《三一如三》就嚟開拍，ViuTV搵嚟多年冇喺香港拍劇嘅溫碧霞（Irene），帶領一班演藝界生力軍游學修、楊淇、陳安立同李靖筠演出，噚日喺葵涌舉行開鏡儀式。今次係Irene自2001年喺大台演出《封神榜》後再喺香港拍劇，新劇暫定40集，Irene話：「好耐冇拍劇，心情興奮，導演手法似拍電影，飛紙仔又每場改戲，好似王家衛電影，劇中我有男友比我年輕，現任男友個樣又同前度好似樣。」
游學修出櫃
講到喺ViuTV待遇同無綫相比，Irene話：「唔可以用錢嚟衡量，我真係好鍾意演戲，可以同新人合作係緣份。」劇中佢同李靖筠有唔少對手戲：「佢係我前愛人個女，我前男友係歌手，我係經理人。佢同我一齊，大家關係好close，戲裏戲外似姊妹。」游學修做一個會出櫃嘅餐廳老闆，佢話：「做過好多次呢啲角色，啲人話我唔似基仔，我最激牀戲都拍過。」仲話今次齣劇會講社會議題，問佢怕唔怕拍啲敏感話題劇，搞到少咗拍電影嘅機會？佢話：「我做唔做ViuTV都冇乜電影拍。」噚日女友蘇麗珊網上晒纖腰靚相，游學修話：「我都唔知佢po出嚟，係我影嘅，仲出賣埋我半裸照。」撰文：馮仁昭