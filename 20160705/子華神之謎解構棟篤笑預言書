子華開騷了，但不是棟篤笑，是跟陳法拉合演舞台劇《前度》，探討現代愛情觀，題材嚴肅，不談政治，唔搞笑。雖然舞台劇加場加場再加場，反應熱烈到不得了，但睇睇討論區留言，網民最想睇嘅，始終係子華神嘅棟篤笑，畢竟棟篤笑實在太「神」。 認真一問，點解子華神叫做子華神呢？其一說法，就係子華喺棟篤笑講過嘅笑話，十居其九都會變成事實。換以言之，一係佢係神的化身，能主宰一切；一係佢就係大預言家，世事早被他看透。究竟佢歷年嘅棟篤笑入面，講中咗幾多樣嘢？等我哋為大家解構。 
預言一：特事特辦犯眾怒
「點解今時今日香港會搞成咁呀，各位？因為有條友睇咗《低B做特首》囉！」——《冇炭用》（2003）你可以話佢當年寸緊董建華，但我地今日嘅特首，都唔見得頭腦精明好多，一單原本好濕碎嘅遺漏行李事件，因為有人疑濫用特權，演變成為國際新聞。香港人要聽命這一男子，自求多福了。 
預言二：愛國人士頻獻媚
「我係絕對唔會懷疑有一日，我地能夠全民轉軚親中嘅能力。」——《秋前算賬》（1997）子華神在《兒童不宜》說過，「呢個世界一切事物，不外乎利益兩個字。」所以，你也不需要懷疑一干「愛字頭」的團體有幾真心。搵食啫，犯法呀？係咪咁話。
預言三：一國兩制瀕崩解
「過咗九七，香港唔會再有被動嘅嘢出現，所有嘢都好主動，債主唔需要追債，債仔自動回歸。」——《秋前算賬》（1997）有一期香港興起「被乜乜」、「被物物」，誰想到近日連「被失蹤」都有。銅鑼灣書店的李波，疑在非情願的情況下被捉返內地，事後還要發聲明指用「自己的方式」返大陸協助調查，當中疑涉及公安跨境執法，一國兩制變相形同虛設。 
預言四：死先有得做業主
家即管放心去死，死咗就有業主做嘞！」——《末世財神》（1994）樓價高企唔係今時今日嘅事，就算你唔去日本唔去睇戲，大部份打份牛工嘅都係一樣買唔到樓，公屋就更加冇你份。子華神呢番說話當然係講笑，不過係咪死咗就做到業主呢？其實都好值得懷疑，依家寶福山一個骨灰位動輒幾十萬，真係窮人免問。
預言五：十年之後有十年？
「經過呢十年，有邊個估得到自己可以過得到呢十年呢？同埋過多十年會變成點呢？」——《拾下拾下拾年棟篤笑》（1999）只要係香港人，都會感受到呢十年轉變得太快，社會撕裂、中港矛盾、官商勾結、新聞自由被扼殺。政治敏感的電影《十年》，更被無理封殺，誰能料到香港十年後會變成點？子華唔搞棟篤笑嘅原因，係因為香港呢幾年根本笑唔出。唔通佢已經預示到香港會有排衰？