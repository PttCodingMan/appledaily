某日有人問起Mary對某公關公司主事人的評價，話唔明白何以她能如此吃得開，Mary想一想過去的合作關係，結論是對方夠專業，而且能贏取老闆級人士的信賴，但未完，還有這個──她同時和機構的公關負責人合作愉快。喂，千萬不要看輕這三個條件。第一點確是最基本要求，但老老實實，也不是間間公關公司畀到呢個感覺你。泰半是pitch嗰陣高層傾巢而出，contract到手後，搵來搵去只搵到個senior officer招呼你。人哋in house那位都出senior manager做對囗啦，一比拼年資經驗，你話邊個專業啲先！至於贏得客仔至高無上最頂層的信任，食得住對方，就肯定是米路攸關的大事。記住，在老闆面前，最緊要淡定兼堅定，千萬不要被老闆的霸氣懾服，要扮晒專業，為佢好才講真說話，叫佢千祈唔好介懷，淨聽好說話就不用外聘顧問啦，被公司同事縱慣的老闆，通常這時會收晒火扮開明，死死地氣聽你支笛。至於最後一點，反而最少外聘公關做得到。大部份能食住大老闆的公關都會漸生氣燄，看不起in house那組夥伴，頤指氣使乃指定動作，尤其容易出現在agency的洋人領導身上，這些洋鬼子，根本至今看不起中國人。但Mary前述那位行家就大不同了，根本打個照面就知大家夠班否，她一旦看得出in house那位也是有料之人，往往能和對方成為親密戰友，大家看法分析相似，打個眼神就你一句我一句挾老闆上馬，有晒默契，呢啲咪叫識英雄重英雄囉。彭瑪莉mailto:marypang2015@gmail.com