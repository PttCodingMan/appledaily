美銀美林向美國客戶發通告，評論英國脫歐對股市有乜影響，指脫歐與特朗普皆受惠於民粹主義，以後好多民主國家選民會傾向反移民，要求增加公共開支，提高最低工資、反對全球化。如此局面下，投資買乜嘢好？美銀美林建議三大類股票投資：（一）買黃金、（二）買民生股票，不買華爾街（指國際級大銀行）、（三）買公用股、高息股，捨棄奢侈消費品股。具體啲講，就係買地方銀行股、基層零售股（如沃爾瑪）、與民生有關嘅電力、基建等股份。以香港角度睇，簡單啲講，就係（一）買金、（二）買恒生，不要匯豐，買大快活，不買大酒店，買港燈、中電、香港電訊、煤氣，不要周大福、Prada、廸生，買領展，捨棄九倉……近日香港升得比較多嘅，正是上述股票，可見唔駛美銀美林提醒，香港投資者已識得趨吉避凶。民粹主義在香港久有歷史，素來由街工、前線、工聯會、工黨等政客鼓吹，後來又加入一啲本土驅蝗派，更加激進，佢地嘅主張就是公屋永不加租、提高最低工資、設標準工時、撤銷強積金對沖、全民退保、增加公共開支，特別係社會福利、不歡迎強國遊客、香港人優先、敵視新移民……一切令到歐洲經濟不振，問題多多嘅政策，都順手攞過嚟在香港應用。如果呢類政客當權話事，香港好容易變成沒有文化的假法國、山寨法國。估唔到為咗競選，先是林鄭月娥，跟住梁振英，又陪埋民粹主義一齊癲，林鄭話要對付三座大山（強積金、港鐵、領展），梁振英接受南華早報訪問，竟然公開指責一間上市公司（領展）冇社會責任，只求租金進賬。堂堂特首，開腔干預私人上市公司營運，創下香港歷史先河，實在有失身份，點知領展一反富不與官爭嘅公關戒條（此是中國傳統，法治獨立國家則經常有），由相對低級嘅財務總監翟迪強回應，歡迎政府回購。都幾寸噃！政府不防有此一着，只得含糊其詞咁講，現時政府無回購（或稱國有化）領展嘅計劃。但非常好記性嘅梁振英邊會咁易因幾句說話就放手㗎，以後花生友有好戲睇。