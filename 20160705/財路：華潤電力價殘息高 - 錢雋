華潤電力（836）插到落5年底，今年得5倍預測PE，比歷史平均PE，平咗70%，兼有近8厘預測息率，就算橫風橫雨，冇有好怕。潤電由上年4月高位21蚊到家陣累跌咗45%，現價11.46元，潛喺近五年底，周線圖RSI兼已經出現中線底背馳。潤電今年頭五個月，附屬電廠累計售電量近5,895萬兆瓦時，同比微跌0.3%，售電量減少，股價俾掟到阿媽唔認得。但咁睇，潤電已經積極拓展包括風電、光伏同水電潔能瓣數，食番環保大趨勢。又由5月以嚟，10間大行俾潤電今年盈利預測 ，平均EPS 2.28元，潤電喺呢個海底價嘅預測PE，得5倍；同樣場內專業預估，潤電今年得0.68倍PB。潤電由2003年上市以歷史平均 16倍PE、兩倍PB，集團預測PE，比歷史平均值，平咗70%，PB亦平咗60%過外。而2008年金融海嘯期，潤電PE，係企喺20倍水位，集團今年預測PE，更加比海嘯期平咗75%。亦吸引係，場內專業預估，潤電今年派息率7.7厘，息率回報，吸引到痹。潤電爆殘價，現水位收集，當上番彭博綜合大行平均目標價14.59元計數，現價都講緊要升27%，到時，潤電今年預測PE，都係得6.4倍，未有耐追到歷史平均值。錢雋細價股專家本欄逢周二刊出