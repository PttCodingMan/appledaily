「求影帝演技GIF」、「solo內心戲好正」。用一場三分鐘的崩潰戲震驚全球網民的，是林保怡。林保怡係令我開心嘅男人。杯葛TVB多年，對於他，我的記憶仍停留在他唱的神曲「男人心一字馬」。想起他，哼番句「讓女人艷麗也暗啞」，總是笑到腰都彎。但林保怡最近令我好揪心。
因為ViuTV劇集《瑪嘉烈與大衞系列綠豆》，第二十四集（28/6播出）最後一幕，他飾演的大衞收到同居女友瑪嘉烈的訊息趕回家，卻發現對方已收拾離開，他那種悵然，欲哭無淚，唔知應該行定企定坐，然後黯然關門，坐下，抽泣，痛哭，拭淚，致電，失望，那份心酸流出銀幕之外。約林保怡做專訪，身邊朋友大為興奮，甚至有鍾意套劇鍾意到已在翻看的女同事自薦要來幫忙，可見《綠豆》真的牽起了熱潮。「各位高登哥哥，高登姐姐，我還有很多東西要學。」他笑說。我追問：「其實嗰場戲有冇NG？」「只拍咗一次，多一次都唔得。老實講，我睇咗三次，三次都有喊，有流淚。」自己給自己演技感動，都應該係演技最高境界啦啩？「我唔敢講係演技，我根本冇演『大衞』。嗰段日子我就係大衞，無論發生咩事，我都係大衞，拍拍下外面爆炸，我都仲係大衞，唔會變番林保怡。你看《珠光寶氣》高長勝就是高長勝；《金枝玉孽》孫白揚就是孫白颺。」 冇得NG，因為那一刻的情緒是堅的，堅過石堅。「其實每次拍新劇，我都好驚，開頭要『執藥』，逐啲逐啲了解角色，慢慢就知要帶咩武器去做。」投入每次演出的他，看電影會仔細留意走位、對白、燈光，更會研究演員的細緻演出，對表演藝術絕對尊重。我提到大台玩浮誇無聊的所謂「演技節目」《Sunday好戲王》，他答得很妙。「我突然諗係將高倉健同占基利擺埋一齊。」過了兩秒，他笑說：「都可以食餐飯嘅。」得體！運鏡、燈光、敍事、場景、演出，《綠豆》都跟大台製作很不同。他認為劇作貼近生活，好逼真。「我哋唔係一開機就講對白，會做吓其他嘢先。自然啲。其實有啲似佢哋擺咗部機响度偷拍我哋。」 大台電視劇真身係廣播劇，幾乎沒一秒沒對白，好怕觀眾唔明，會特寫物件、演員表情交代劇情，搞到演員擠眉弄眼，再送上幾分鐘前才播過的回憶片段，觀眾在電視台眼中到底有幾冇記性？「我們的觀眾不蠢，但當我們經常把他們當蠢仔蠢妹，佢哋就真係變成蠢仔蠢妹。大家太習慣所有嘢都講到好白。有啲位我哋希望讓觀眾自己領會。以前拍劇好趕，一開機就要將對白講完。『夠鐘收工啦，我哋剪接就得，觀眾都會睇，冇問題』。」但這次他與幕後都寧願花時間好好討論才roll機，未諗通寧願先擱置。「唔想粗製濫造。」神級演技除了源自林保怡個人造詣，還由於有時間讓情緒蘊釀。流水作業，演員戲都未入到，配備最鋒利嘅刀，都擺到生鏽。「我記得《珠光寶氣》有場喊戲我拍咗三次，但我真係喊唔出，因為戲根本令我哭唔出。」對於《綠豆》兩位新晉導演Fatball和25，他讚不絕口。「我拍咗20幾年電視劇，首次遇上咁鍾意的導演。我同佢哋講『唔好理我係邊個，我唔係咩視帝。你要話我知，場戲有咩要加減。』如果我覺得自己係大牌，唔使聽人話，我就蝕啦，戲都唔會咁好睇。」劇中有有關同志愛的劇情，有觀眾覺得破格，也有人覺得敏感。「我可唔可以試下扮高登仔？『嘟嘟嘟嘟嘟』。唔使大驚小怪囉，我一直都覺得啲角色根本沒性別，只係講愛情，瑪嘉烈同大衞可以係同一個性別。」 係囉，都2016年了，有禁忌的劇集，誰還想演，誰還要看？記者：葉青霞攝影：鄧鴻欣