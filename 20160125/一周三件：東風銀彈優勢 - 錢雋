東風集團（489）喺8隻主打中資汽車股裏面，PB唔只係數一數二至平，集團銀彈亦應該係最多，橫風橫雨期，超級現金牛有優勢。
東風上年6月揸現金約444億元（港元．下同），得168億元借款，淨現金高達276億元，東風H股市值講緊275億元。同樣以上年6月尾數據計數，場內吉利（175）淨現金68.5億元，再對落慶鈴（1122）46.2億元、長汽（2333）39億元、華晨（1114）31.5億元、廣汽（2238）24.2億元。至於北汽（1958）同環保汽車龍頭比亞迪（1211），上年同期係淨借款。
可望搞收購增實力
又長汽同比亞迪，喺上年中前後，話非公開發行A股。粗略計數，兩間公司連配發集資，比亞迪仍講緊係淨借款，而長汽經集資後嘅淨現金，亦係未上到東風水位。東風最富貴，有條件搞收購，進一步壯大實力。場內專業預估，東風今年同明年0.72倍同0.64倍PB，係繼慶鈴後最平PB嘅汽車股。又唔計比亞迪（明年2.1倍PB），其餘吉利、長氣、華晨、廣汽同北汽，明年平均1.08倍PB，東風亦係平咗40%。同樣專業評估，東風今、明兩年EPS 1.85元同1.92元，現價9.64元，預測5.2倍同5倍PE。又係唔計預測PE高一截嘅比亞迪（明年預測26倍PE），其餘汽車股明年平均預測7.2倍PE，東風至平。新鮮熱辣今個月以嚟，以包括大摩、高盛等9間有頭有面大行報告，所畀東風嘅目標價拉平均，講緊12.9元，東風現價要升34%，目標價明年預測6.9倍PE、0.86倍PB，都仲未追到行家平均值。錢雋細價股專家本欄逢周一、三、五刊出