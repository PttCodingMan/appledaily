捱咗大半個月終於反彈，4個因素：一、油價大反擊，因北半球多國大雪刺激燃油需求；二、人仔港滙回穩；三、歐日央行放風加碼量寬；四、聯儲局及日央行本周議息，加上期指結算，淡友靜觀其變。
魏力暫時睇係一個兩至三日的技術反彈，黃金比率分析，恒指由12月24日高位22217，跌至上周四低位18534，共瀉3,683點，最低消費反彈跌幅0.236，可見19403，剛好就是10日線；樂觀少少睇0.382，會彈至19941；反彈0.5倍20375，大約就係20日線。近月反彈都係幾個gap up就散水，甚至第二棍已經大陰燭回吐，反映買上動力極弱。如今全球大拆倉，商品冧股滙散，就算再放水都成效不大，下行大趨勢未變，故今次彈都唔會叻得去邊，目標位約19600左右，即係低位彈1,000點。上周五已經彈咗一半，睇ADR及夜期今日再高開約200，即係話得番400點水位。國指跌得深，如油價彈多幾日，成份股如海油服務（2883）的水位會多點，如彈0.382約可見5.7元，即大約仲有10%水位。魏力 http://www.facebook.com/2012jason 本欄逢周一、三、五刊出