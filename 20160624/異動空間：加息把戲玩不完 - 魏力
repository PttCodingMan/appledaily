執筆時英國公投剛開始，雖說結果如射12碼，一係入一係唔入，但勝負比率不同，市場解讀千變萬化，加上港股連日反撲，反映不少留歐因素，到留歐成定局，個市會先挾後落？直接出貨？抑或一放絕塵？應變策略還是在fb即市交待。 靜觀其變，不如趁機做半年結。上半年港股可用「地獄市」來形容，1月開局就硬食熔斷一棍，油價冧到以為經濟衰退，拿拿臨清貨，水瓜打狗唔見一截。到2月見底反彈，指數確係挾上去，但魚缸缺水，業績又兩極化，再用傳統方法，見龍頭升追二三線多數中伏，贏錢難度十粒星。 更甚是個場少咗人，位位都高手，見破位想落盤，電腦盤已排山倒海向前搶緊，「algo trade」橫行，量大又快，幾格就食糊沽畀你，令好多時一接就坐艇。圖表高手極多，常刻意升穿位引人追，第二日就變假突破殺落，反之亦然。上半年錄得正回報，主要靠死揸半年的金ETF，炒嗰邊利潤甚微。展望下半年，無論油、金、股、滙，全繫聯儲局加息步伐，耶倫想不加息，但達到加息效果的如意算盤，仲可玩幾耐？
魏力 http://www.facebook.com/2012jason 本欄逢周一、五刊出