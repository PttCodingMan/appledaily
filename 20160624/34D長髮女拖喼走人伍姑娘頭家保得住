伍詠薇嘅老公練海棠前排畀周刊踢爆同34D長髮女喺車廂密會兩小時，事後伍姑娘直言「玩完要老婆執手尾」兼代夫道歉，仲話返屋企會審判老公。畀足面老公嘅伍姑娘，閂埋門處理家事，一直都冇再講呢件事，但係昨日有周刊報道，當日伍姑娘喺人前硬撐個老公，查實發生呢件事，有邊個人真係接受，所以返屋企都喊咗一場。有知情人士仲話伍姑娘同老公講，如果佢真係鍾意呢個34D長髮女，唔介意退出成全，知衰嘅練海棠連日嚟都好努力o氹老婆，仲話以後會檢點啲。呢位34D長髮女聽講佢為咗呢件事，搞到連工都唔敢返，仲收到指令叫佢離開香港避一避，點知喺上周六俾人影到佢拖喼離開屋企，嗰陣佢表現狼狽，話當晚冇發生任何嘢，亦都冇搞人哋屋企，不過講到喺車廂發生乜事，佢就全程避談，最後見走唔到，仲即刻掉頭返咗屋企！