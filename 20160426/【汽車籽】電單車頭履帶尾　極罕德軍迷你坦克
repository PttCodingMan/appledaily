【汽車籽：馬路起義】坦克車驚現香港？所說的，並非中國駐港解放軍那些，而是德軍在第二次世界大戰生產的NSU Kettenkraftrad HK  101。從小沉迷坦克車，又愛收藏古怪越野車的馬大立（Victor），足足用上七年時間來尋寶，再花兩個月時間申請批核及運輸，把這部1:1的兒時心頭好運到香港，然後走入上水私人越野場一展實力。只見它輕鬆四圍衝、到處爬，完全無視地形起伏，旁觀者無不讚嘆。
雖然經常於古董車收藏家處，欣賞到不少數十年前的經典珍品，是次主角卻是更加罕見的坦克車NSU Kettenkraftrad HK  101，我也不禁興奮起來。這部二戰時的德軍產物，外形酷似電單車，但以坦克車的原理運作，可說是歷史上最有趣的迷你坦克。從小迷上坦克車的Victor，30年來看過不少講解半履帶車（泛指同時配備車輪及履帶的車）的書籍，「我喺10歲嗰陣已經砌咗一架1:35嘅模型Kettenkraftrad，當年已經覺得佢非常得意。如果你鍾意坦克嘅話，你會好奇呢個世界點解有部咁細嘅坦克。」Victor堅稱，雖然外形近似電單車，但其整體結構仍是一部坦克車，「年頭我啱啱去咗英國嘅坦克博物館，Tiger  1嘅前面就放咗一部Kettenkraftrad。大陸解放軍幫半履帶車改咗個名，叫佢做『獅身人面像』，即係非車非坦克咁解。」據說二戰時，軍隊需要一些性能很好的汽車來應付惡劣路況，車輪行駛欠缺足夠能力，即使六個車輪也不太奏效，於是改用履帶推動，尤其德軍，他們大量採用半履帶車，相當成功，「呢類型嘅車叫全地形多功能汽車，可以講係現代ATV（All Terrain Vehicles）嘅始祖，攀山能力超強之外，又超級耐用。」 
拆走前輪爬坡更強
莫說Victor欲得此車多年，而滔滔不絕地介紹它的由來，即使沒有軍事常識的旁人如我，同樣充滿好奇。Kettenkraftrad的車頭用上如電單車手柄般的軚盤轉向，車頭燈被膠紙封剩一個小長方形透光口，旁邊還有一個紅十字圓蓋，打開原來是簡單急救箱，Victor強調它的轉向並非依靠前輪，「其實只要細心留意，佢係靠控制左右鏈的運轉速度嚟轉向。前輪係冇動力嘅，緊急嗰陣仲可以將前輪拆走，爬山嘅能力會更強。三、四十年代識得揸車嘅人已經唔多，要你揸住一部用兩支推桿控制轉向嘅車去打仗，你會驚㗎。」獨立駕駛席兩旁各有一個油缸，打開後面的網蓋，內藏一台1,478cc直四OHV引擎，馬力有36匹，時速可達80km，「嗰個年代嚟講，呢個速度已經好快，𠵱家嚟講都好犀利。」坦克車的履帶鏈上有40個長方形膠墊，以6個直徑410mm至450mm的輪圈帶動。至於車尾，則有兩個背着車頭的乘客席，還有一個鐵鈎方便拖拉重物，「呢部車有三前速嘅手波箱，仲有爬山模式同馬路模式，爬山模式會慢六倍，可以拖起五噸嘅貨車，曾經有圖片顯示佢可以係平路拖住57噸嘅Tiger  1嚟行。」它的攀山能力同樣驚人，Victor駕着它衝上石屎斜坡，半個車身離開路面也不成問題。
苦尋7年只為原裝　價值約莫二手細牛
記載，1940至1945年間共生產了八千多部Kettenkraftrad，因為它是沒有炮彈及裝甲的工具車，不少也被保存下來，「原裝」約有百多部。所謂原裝，意指沒有被人劏過，「正因為佢嘅拖拉能力好驚人，戰後法國買佢返嚟劏走車頭改成拖拉機。近年呢部車開始升值，東歐有啲人會回收嗰啲拖拉機，改番去原本個樣再賣畀人，如果加埋呢啲百鳥歸巢組裝返嚟嘅版本，大概有三、四百部。但如果前軸曾經割斷過再組裝，爬山能力一定差啲，普通人唔易分辨，貪平就會買到組裝車。」未買此車前，Victor已在eBay訂了一大堆履帶等的配件，七年來兩度緣慳一面，他仍堅持尋找原裝，最終從一個德國人手上買來這部文件上顯示為1944年出產的Kettenkraftrad，「佢喺德國申請到私家車牌，前車主喺非洲有別墅，將部車運過非洲之後再申請咗電單車牌，牌費先啱啱過期。」最後此車花了兩、三個月時間申請批文，從非洲運回來，Victor笑言也想向運輸署申請牌照，但知機會渺茫，「我蠢咗，我應該飛去德國做咗車主轉咗名先，再申請運返香港，咁牌保仲有牌費，我有權喺香港馬路行半年，奈我唔何，哈哈。」如果它在鬧市行駛，場面應該相當過癮。最後大家定會好奇這車有多貴，「視乎你認為乜為之貴，一部四十年代嘅德軍軍車，經歷過槍林彈雨，充滿歷史價值，唔應用錢嚟衡量。」多番追問下，他才透露市值約10萬美元，「買一架二手細牛都要呢個價，不過好多香港人不會買呢部車，但它係我夢寐以求嘅1:1玩具。」
軍事模型迷：感覺好震撼
砌了16年軍事模型的勞振中（Joe）擅長砌情景軍事模型，認為有情景才有故事，先可以表達他心中所說，「以往只會求真，近年主流以色彩同藝術性表達個人風格為主，技術更高嘅情景模型更易表達到，所以更受模型迷追捧。」他近期的作品是電影《戰逆豪情》中的坦克車Fury，超級細緻的造工把電影情節重現眼前，因他十分喜歡“Ideals are peaceful, history is violent”（理想就是和平，歷史就是殘暴）這一句對白。難得有真德軍軍車出現，邀請他一同鑑賞，原來Kettenkraftrad在模型界也頗有名氣，「相信好多模型迷未砌過都會買過，因為佢係二戰德軍幾具代表性嘅軍車，越野性能高、實用性強，德軍多條戰線都有用呢部車，所以出過好多唔同比例嘅模型。我砌過1:35，可惜半途而廢，我哋砌模型就係咁，砌十件可能都未有一件完成品。」為求像真度高，經常作大量資料搜集，今次有機會看見真車，Joe也表現得相當興奮， 「大部份軍事模型迷都鍾意坦克車，以前喺博物館睇到外形，今次可以睇佢行，感覺好震撼。」他說此車履帶非常難砌，得看清它的精密設計，難怪不介意跑到上水做功課。
場地提供：MX Club越野電單車場記者：許維雅攝影：許先煜編輯：陳國棟美術：楊永昌