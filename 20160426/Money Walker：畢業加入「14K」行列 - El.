朋友去年畢業後，人工只得萬零蚊，慨嘆無法脫離父母獨立生活。根據統計處截至2014年嘅最新數據，計入外籍家庭傭工在內，本港就業人士嘅月入中位數係13,400元，而撇除外籍家庭傭工嘅月入中位數係15,000元。由於撇除外籍家傭嘅數據要到2001年先有，為方便比較，筆者下文會引用計入外籍家傭在內嘅數據。
1986年本港打工仔嘅月入中位數係2,800元，15年後嘅2001年已升到10,000元，升幅係257%。但2001年至2014年間嘅15年，打工仔月入中位數升幅只有34%。月入升34%，聽落好似唔少，但本港綜合消費物價指數近15年來升幅達30.5%，即係撇除物價變化，多年來打工仔嘅實質收入增長只係得3.5%。商界多年來一直強調自由行對本港經濟有好處，誠然內地旅客為本港零售、旅遊及酒店行業帶來唔少就業機會，但10多年來本港整體工資增長卻僅僅跑贏物價升幅3.5%，反映自由行相關行業，對普遍港人嘅經濟好處其實有限。台灣有個名詞叫「22K」，形容畢業生人工只得22,000台幣。筆者擔心香港遲早會有一個類似嘅名詞出現。根據特首嘅定義，喺香港低薪一族人工分界線應該得「14K」。註：一年半前據指特首曾講過，向全港月入低於一萬四千元嘅人開放行政長官提名程序，將令政策傾斜低下階層，有關言論被譏諷為「14K」言論。El. http://facebook.com/moneywalkerhk/ 本欄逢周二、五刊出