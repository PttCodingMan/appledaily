【銅鑼灣】大劉劉鑾雄與甘比一家慣常日間出動到灣仔福臨門開餐，夜晚甚少見他們齊腳出外用餐，前晚大劉和甘比、一對子女Joseph Junior及秀樺、甘比媽媽、家姐陳詩韻母子及大劉妹劉玉珍等，一行人去了銅鑼灣Da Domenico餐廳品嚐意大利菜。大劉一家慣常閉門一家親食飯，不過今次多了陳奕迅（Eason）太太徐濠縈及女兒陳康堤，阿徐與康堤以母女潮人打扮現身，康堤穿了白tee短牛襯羅馬涼鞋騷長腿，潮味絕不輸蝕給媽媽，現年11歲的康堤已充滿少女味，Eason果然有女初長成，絕對是星二代長線優質股。
大劉拖實甘比
眾人用膳至9時多就各自離開餐廳，兩家人分開兩個門口走人。大劉一家車隊相當大陣仗，一餐晚飯就動用了Maybach房車及三部七人車，四部車一字排開﹐佔用了其中一條行車線，另外還有四名保鑣陪着出入。甘比家姐率先拖住Joseph Junior開路，Joseph Junior醒目地用手掩面，之後甘比媽媽就拖住秀樺，尾隨是甘比與大劉。現場所見，大劉右手拿着三腳柺杖，而左手與甘比十指緊扣，未知是否太晚關係，大劉略見疲態，與甘比慢行到Maybach座駕。隔了數分鐘，阿徐就與康堤於另一門口離開，記者上前問她們與大劉食飯，阿徐只笑言：「嘩，咁多記者。」採訪：徐錦池攝影：潘冠恩、吳耀輝