看了差不多兩個星期，講中國經濟，都自不免要提「權威人士」的L型經濟論。像我這一輩人，總算成長在有典章制度和自由環境之中（雖然腐化當中），我係睇唔透到底發生甚麼事，因為官方要交代自己對經濟政策的睇法同方針係有更合適的公開渠道，用不着搬甚麼權威人士說三道四。都係黨爭黨性惹的禍，黨性唔係一個有說服力的社會科學概念，但切實地發生在大陸身上。也許，當有朝一日，我地在香港見到左王邵善波公開批評曾俊華或陳德霖時，我哋就會貼身體驗大陸越俎代庖的處事方式。到底這位「權威人士」係乜水？主流的睇法係劉鶴，亦即係習近平首席經濟智囊，現為中共中央財經領導小組辦公室主任，也是發改委副主任。在1940年代，毛澤東在《人民日報》就曾以「權威人士」掩飾身份批評蔣介石，當然歷史是勝者為王，蔣介石敗走台灣之後，就不必再權威人士了，可以直用本名開拖。劉鶴的角色參與唔重要，因為佢頂多都係文膽同人頭，最重要是他代表着邊路人馬的意見，不過用得「權威人士」，可能權力未牢固，惟有借名搞三搞四，而唔開本名。權威人士的文章係攻擊李克強的經濟政策，國務院轄下中國政府網一連出了多篇文章反擊。分析指中國政府網是李克強系統，所以事情演變成習李間的筆戰。其中一篇「我國經濟實現了運行平穩、結構優化、民生改善的較好開局」係一篇好有共產黨特色的「飛機文」，非常自吹自擂，摘去那些冗長無謂的字句，還是看得到李克強的經濟重點，佢係偏向要減少舊經濟的工業產出，換去押注新經濟，因為佢相信新經濟搞得起來，會係中國經濟的新出路。呢一點，同權威人士強調供給側改革的「去產能」、「去庫存」係一致的。其實權威人士同李克強的經濟方針唔係好有分歧，權威人士強調的供給側改革係supply side；李克強經濟學重點係demand side，本質上各有各做，無大衝突，而且李克強經濟學同供給側改革中都有提到「去槓桿化」這點，至少大家係有意見相同的地方。再睇返中國政府網那篇「飛機文」，都係肯定供給側改革的方向。經濟上面的分歧未必咁大，咁點解要搬上枱面鬧交筆戰？今次可能係項莊舞劍，志在沛公，主要搞政治鬥爭，由此可見大陸黨爭真係好複雜和好嚴重，而李克強現在的處境係相當被動。一切，最根本的問題都係黨性黨爭的問題。渾水 http://www.facebook.com/muddydirtywater 