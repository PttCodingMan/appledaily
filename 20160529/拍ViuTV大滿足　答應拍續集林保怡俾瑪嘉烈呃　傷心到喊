【ViuTV發圍】講述港式愛情故事的ViuTV劇集《瑪嘉烈與大衛系列 綠豆》自開播以來，外間反應不俗，不少網民看後大讚手法破格創新，不必再忍受無綫的膠劇。最近ViuTV已落實以原班人馬開拍續集，昨日問男主角林保怡是否答應演出續集？他承認已收到通知，原則上是樂意演出。保怡自從飾演了《瑪》劇大衛一角後，他表示幾乎去到哪裏都會聽到有粉絲叫他做大衛，未想過角色如此深入民心，他說：「《瑪嘉烈與大衛》續集我係有興趣演，因為套劇嘅拍攝手法同一般好唔同，演員參與度好高，有好大滿足感。早幾日我同周家怡（飾演瑪嘉烈）拍咗場感情戲，劇本冇要求我喊嘅，但正式演嗰時，我覺得瑪嘉烈唔應該講大話呃我，所以我傷心到喊，呢場戲拍得好自然，導演一直冇叫cut，畀我自由發揮。」保怡謂拍這個劇很開心，幾乎每天都在現場萬歲，對角色投入也是前所未有，他說：「我從來未試過入戲咁深，真係要多謝ViuTV搵我演呢齣劇，仲將大衛呢個咁有發揮嘅角色畀我演。」
湖南衛視邀開戲
最近湖南衛視有套人與狗感情的電影邀保怡演出，但他未決定會否接拍：「我仲考慮緊，講人同狗嘅故事，我應該會有興趣嘅。但都要睇吓有冇撞ViuTV套劇。」問保怡最近其8歲雪橇犬阿水康復情況如何？他說：「佢好好，不過唔知點解阿水聽到電視播國歌，佢就算瞓緊覺都會即刻醒，然後跟住音樂唱歌，唱完又會即刻瞓番，好鬼搞笑。」此外，有份演出《瑪》劇的廖碧兒，日前接受ViuTV訪問，談到為何會接演該劇時，她表示：「因為覺得劇本夠寫實，每個人喺戀愛中都會面對過劇中嘅情境，自己亦唔例外。感情事方面，我希望能順其自然，唔抗拒閃婚。」採訪：鍾國仁