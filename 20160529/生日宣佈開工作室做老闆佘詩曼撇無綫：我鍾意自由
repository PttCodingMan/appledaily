近年無綫收視不斷下滑，連曾兩度封視后的佘詩曼，昨日亦在自己41歲生日這個特別日子，宣佈再一次離開無綫。阿佘昨日在facebook透露會開設「佘詩曼工作室」，直言做人要有選擇並不容易，她說：「我鍾意自由，100%做自己鍾意做嘅嘢……選擇我自己工作。」未知是否暗示在無綫工作好難有自由！
自97年拿下港姐季軍後，佘詩曼在無綫工作接近20年，2011年曾經離巢往外闖。之後阿佘在內地發展不俗，但無綫近年小生花旦流失情況嚴重，故在2013年重金急召阿佘回巢，有傳當時阿佘以5,000萬簽予無綫有份的翡翠東方（TVBC），希望拓展內地市場，但結果阿佘在過去兩年都沒拍過一部內地劇集或電影，反而只替無綫拍了劇集《使徒行者》、《衝上雲霄》電影版等，以及近日拍攝中的劇集《賭城群英會》。
「想擴闊工作圈子」
未知是否與預期有落差，令阿佘漸生離心，雖然有指寰亞有意羅致她，但傳聞身家逾億的阿佘不為所動，決定不簽任何公司，而選擇自己開工作室，實行自己捧自己。昨日是阿佘的41歲生日，她在生日正日於fb上載短片宣佈自組工作室，片中見阿佘穿上low cut裙晒香肩，她說：「我睇嘅世界其實好簡單，我鍾意自由，我想做自己鍾意做嘅嘢，100%做自己鍾意做嘅嘢，喺呢一刻我係一個開始，我好期待嘅新開始。我鍾意選擇，聽落好似好容易咁，其實唔係，我想我可以操控我自己生命，選擇我自己工作，每日都開開心心，呢個工作室係我送畀我自己最大嘅禮物。」片尾字幕寫上「佘詩曼工作室」。記者昨日致電阿佘問為何離開無綫？她沒有正面回覆，只透過短訊說：「多謝大家嘅關注，成立工作室係想擴闊工作圈子，作多方面不同嘅嘗試，挑戰自己，嘗試為自己計劃路線圖，讓工作及生活得到平衡。請大家多多支持！」近日在深圳忙拍劇的阿佘，前日專登返港與一班好朋友包括幫ViuTV拍《瑪嘉烈與大衛 綠豆》的周家怡、梁靖琪、郭少芸、姚樂怡，湯盈盈及文頌嫻等慶祝生日，阿佘在微博貼上大合照，並留言：「感謝你們為我帶來的驚喜，願我的一生都能擁有你們的愛！我好開心呀，我好愛你哋呀！」相中見眾人穿上粉紅色恤衫，背後還有一個氫氣球男公仔，文頌嫻在微博指是為阿佘催旺桃花，周家怡昨在電話中說：「家姐（佘詩曼）鍾意粉紅色，一齊着住幾搞笑，冇諗係咪要催旺桃花。」問是否贊成阿佘自己開工作室？家怡說：「家姐任何決定我都贊成，自己當年離開後都好好彩，碰到好多機會。」
馬明：乜決定都支持
馬國明和導演葉念琛都恭喜阿佘自己開工作室，葉念琛不排除將來再合作，馬明則說：「冇聽佢講過，無論佢乜決定都支持佢，祝佢事事順利。」有傳馬明合約亦將滿，他說：「我自己份合約仲有一段時間，多謝關心。」此外，已離巢的陳茵媺昨日在微博貼上細女Camilla出世第十日的得意相，更預告復出：「在家庭投入家庭…在工作投入工作…請畀啲耐性，我一定會返嚟！Fighting！」採訪：嵐山、何慧斯