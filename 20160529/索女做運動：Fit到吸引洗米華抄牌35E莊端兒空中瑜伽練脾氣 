擁有35E激凸身材的莊端兒，最近傳被太陽娛樂揸弗人周焯華（洗米華）力追，原來莊端兒為穿當晚的勝利戰衣，曾下過不少苦功減肥。體重曾達一百二十磅的她，為求在十日內極速收身，除節食之外，還勤練空中瑜伽，莊端兒說：「Keep fit唔係為取悅男人，而係由自己出發，因為我貪靚嘛。」撰文：嵐山 莊端兒最近傳被老闆娘諸葛紫岐棒打鴛鴦，令她與男友張致恒（Steven）被迫分手。但失戀女人都要靚，早前莊端兒出席亞洲電影大獎頒獎禮時，一襲超低胸晚裝艷壓全場，有傳洗米華邀合照並即場「抄牌」攞電話。
消滅天敵
原來莊端兒為穿當晚的低胸裙，事前要積極減肥，選擇玩能夠極速收身的空中瑜伽。日前莊端兒去到旺角一間空中瑜伽教室練習，見她上布帶有板有眼不似初學者，她說：「我以前喺澳洲考過瑜伽教練牌，但有次自己咳得好犀利，搞到椎間盤骨凸出，壓到神經線好痛要入院，呢次意外後我就冇再玩瑜伽。」現在莊端兒轉玩空中瑜伽，只嘗試做初階動作，但仍有效對付女人最大敵人：肚腩、水腫、粗腿，她說：「都係一項挑戰，因為係好慢玩一個鐘，會令個人calm down，連脾氣都好埋，唔會咁易竧。」莊端兒在布帶上拉筋warm up不足十分鐘已滿頭大汗，之後連環做燕子式及空中半一字馬，及拉直整個人的倒吊動作，做完起身已見頭暈暈，莊端兒說：「因為不停upside down（倒轉），所以一定要慢玩，其實玩空中瑜伽都幾離地吓，好需要膽量，初學者一定要有導師指導，唔夠力好易滑落嚟，好易出意外。」
十日見效
由於玩空中瑜伽需要大量的體力，減肥及收身效果特別顯著，莊端兒說：「我嘅脂肪比例比正常人多，又容易吸收。而當晚嗰條裙真係冇得遮，所以我要的起心肝減肥，晚上六點後唔食任何澱粉質，餓都只會食水果同烚菜。仲要配合運動，每日喺屋企做一set運動，主要收肚腩，有時間仲會去做空中瑜伽，慢玩一個鐘，每個甫士都keep住五個呼吸，每次三秒呼三秒吸，十日已經見到成效。見自己瘦咗，下巴又尖咗就keep住玩，兩個月差唔多瘦咗十磅，𠵱家得一百一十幾磅。」努力減磅，是否要為取悅男士？她笑說：「梗係唔會，我真係由自己出發，因為我貪靚嘛。」曾否被男友嫌太肥？她說：「笑我就有，搣吓我肚腩囉，但唔會令我嬲，反而自己會檢討。」她更乘機澄清與洗米華的關係：「好無奈呀，只係影過一張相，對方一直冇搵過我。華哥多人識，原本一班內地女士搵佢影相，後來拉埋我，影影吓就變咗得我哋兩個。」莊端兒堅拒做第三者，她說：「將心比心，自己都唔想發生，點解要加諸於人。」場地提供：Lithe Yoga化妝及髮型：Faye's makeover