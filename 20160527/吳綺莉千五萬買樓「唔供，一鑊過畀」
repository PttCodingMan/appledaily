吳綺莉跟17歲獨生女卓林相依為命，兩母女於4年多前由上海返港居住，當年吳綺莉以528萬元購入大埔汀角村三層村屋，昨日有地產消息指，最近她豪擲1,575萬元買入大坑某低層單位，趁樓市回落入手掃貨。本報致電向吳綺莉求證，問到買樓是自住還是投資？她說：「我買嚟自己住，因為小朋友開始大，都要諗吓將來，我返咗香港4年，屋企人又唔多，如果將來囡囡去外國讀書，得番自己一個喺香港，𠵱家住大埔太遠，想搬市區方便啲。以前諗住喺大埔囡囡可以踩單車，但𠵱家佢都唔踩囉，不如住番市區。」
大埔村屋唔賣住
吳綺莉透露大坑單位面積約1,300呎，問會否擔心供樓辛苦？現於dbc數碼電台及有線電視擔任節目主持的吳綺莉坦言：「冇諗住供，𠵱家傳媒嘅市道又唔好，唔知幾時裁到我，唔想有壓力畀自己，所以決定唔供，一鑊過畀！我好窮㗎，師奶仔，平時好慳，我份人實際啲，一直有儲錢習慣，對投資樓宇有心得。」問到大埔的村屋會否賣出或放租，她說：「唔知樓市會再跌幾多，所以唔賣住，除非價錢好好，𠵱家未知會唔會放租。」吳綺莉更大呻昨日在家中仆倒，膝蓋磨損流血：「因為着咗喇叭褲，褲腳好闊，自己一邊傾手機一邊行樓梯，點知唔小心踩到褲腳仆街，跌到損晒。」採訪：皓騫