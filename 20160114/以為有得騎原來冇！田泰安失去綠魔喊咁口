毛里裘斯籍騎師田泰安，經常做雷神替工贏馬，好似「現代財星」、「東方快車」、「步步友」等，但往往都係一場了，再出好多時都係由雷神騎番，反而田泰安自己嘅固有座騎被人做替工，就一去冇回頭，認為慘情。所講嘅就係綠魔「有得威」，呢隻馬已報跑本月24日嘅經典一哩賽，話晒今季初打叠三WIN，都係由田泰安經手，但上仗因為田泰安停賽，由巫斯義做替工得亞軍，田泰安一心諗住此駒再出，可以重掌帥權，點知練馬師姚本輝已向安仔講到明，將繼續交畀巫斯義跑經典一哩賽，田泰安話聽到呢個Bad news 成個人down晒。一來綠魔係實力馬，有機會勝出呢場總獎金800萬嘅賽事；二來佢仲惆悵緊搵馬跑呢場大賽，事關仲有唔夠兩個星期就上演，好多實力馬已卜定晒騎師，就算屆時有得騎其他馬，亦分分鐘係陪跑。