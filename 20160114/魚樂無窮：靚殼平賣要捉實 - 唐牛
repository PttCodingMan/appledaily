股票市場從來都係善變的，月初A股4日兩熔斷，人仔跌到仆直，人人大喊金融海嘯再臨，恒指萬六點見；噚日，阿爺成功擊退女市淡友，上月出口出奇地扭跌為升，大市又回復歌舞昇平。唔少人畀錢上堂想練好EQ，其實只要你能在十級大浪嘅股海練出不死身，EQ肯定比其他人高幾倍，仲隨時有錢落袋添。兜兜轉轉，殼股依然係股市大贏家。周二提過嘅馬仕達（3966），未待回試1.5元已發力，最多炒高三成；早前多番推介嘅盈進（1386），搵到好人家，每股作價達1.233元。老牌工業股日東科技（365）上月宣佈，正與潛在投資者就發行新股進行磋商，一旦落實，將導致控制權變動，變相賣盤。翻查資料，日東過去5年盈利總和只得4,300萬元，如果賣殼呢？以入場費6億計，主要股東持股五成，3億袋袋平安，邊條路好行啲，3歲細路哥都識揀。賣盤消息公佈後，日東一度炒上1.54元，兩周升73%，近日由高位調整逾兩成、回試前浪頂1.1元見支持，配合殼股潮翻叮，新攻勢一觸即發。唐牛 https://www.facebook.com/tongcow88 本欄逢周二、四刊出