梁振英發表嘅所謂香港《施政報告》，着墨最多竟然係「一帶一路」，仲要瘋狂講42次，唔講仲以為係《一帶一路香港配套措施報告》。即係咁，幫港商去開拓「一帶一路」商機係好嘅，你真金白銀畀10億元，鼓勵「一帶一路」國家的學生來港升學，我可以話你有教無類，但重中之重係，梁振英之前先曾勸商界，唔好捐款畀本地大學。今次呢個安排，就好似你有個仔，你自己唔養，仲唔畀其他人畀飯佢食；同時自己拎荷包塞畀你老闆個仔。呢種人，刻意話畀你聽我係唔妥你班香港廢青啊，寧願畀人都唔畀你，順手擦個靚鞋立心不良去「幫」人，一個字：Evil。上周四推隻維珍妮（2199），截至噚日累積都有得升，係升得唔多，但呢個星期個市差到咁，所以繼續持有。大成糖業（3889）公佈，計劃出售長春市地皮，總代價將約為22億元人民幣，約26億港元。咁大家睇吓個圖，真係靚爆鏡，噚日大升四成，旗形突破大成交炒上；重點係，炒高後市值都只係5億元貨仔咋！咁樣股價異動，似係春江鴨作祟。如果單刁成左，股價真係隨時炒到飛起。Fifi http://www.facebook.com/lovefrystock 本欄逢周四刊出