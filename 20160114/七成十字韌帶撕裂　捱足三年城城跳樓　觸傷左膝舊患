郭富城（Aaron）上周在上海拍攝鍾少雄執導的電影《新永不消逝的電波》時，不慎傷腳，當場痛得難以走動，工作人員立即為他冰敷左膝蓋，城城翌日回港入院治療。城城13年在廣州開騷時因跳彈床出意外，導致左膝十字韌帶撕裂達7成，當時醫生已經說要做手術，但城城要處理大量工作，一直把手術推遲，這次照了磁力共振後，醫生證實左膝十字韌帶舊患再受創，醫生指要根治就必須做手術把撕裂的韌帶駁回。
唔做手術敷冰頂檔
昨日記者致電身在上海拍戲的城城，問他傷勢如何，他表示：「係拍由屋頂跳下嘅鏡頭，現場環境計算唔夠仔細，導致落點有誤差而再傷到舊患膝頭哥，係要做手術，但𠵱家真係唔做得住，因為一做就要休息一個月，呢輪要拍戲，為江蘇衛視做春晚，又要幫《西遊記之孫悟空三打白骨精》巡迴宣傳，要做手術都要等手頭上嘅工作搞掂晒先可以入院，現時隻腳已經消炎，痛就會敷冰，我諗仲頂得住。」城城經理人小美昨日把城城的敷冰照放上facebook，導演暫時安排高難度動作場面盡量由替身代勞，不想城城再受傷，影片預計春節前煞科。此外，星皓投資的《西》片昨日發佈製作特輯，今次城城演出的孫悟空角色需要演很多內心戲，與馮紹峰飾演的唐僧和鞏俐飾演的白骨精對手戲最多，導演鄭保瑞昨日大讚Aaron不單身手好，文戲一樣出色，期待下部戲可以再與他合作。採訪：鍾國仁