謝安琪（Kay）、連詩雅及Joe Junior昨日在機場富豪酒店為保良局「實現千歲願」擔任表演嘉賓，Kay表示臨近農曆新年，又到了向奶奶博取好感的時機：「新年會同奶奶辦年貨、煎年糕、飲茶，仲要係自己霸位，咁先有氣氛。」問到會否陪奶奶打麻雀？Kay笑言屬魚腩部隊，只做阿四斟茶遞水：「我係新謝四，老公做大爺負責同個仔玩，呢啲位要攞分，奶奶開心，一家人開心。」連詩雅為長者獻唱兼大派禮物，她感觸指嫲嫲剛離世：「嫲嫲80幾歲，雖然唔係成日見，但係知道咗呢個消息都好唔開心，係一個領悟，頭先見到長者開心嘅笑容，都好感動。」採訪、攝影：羅慧敏