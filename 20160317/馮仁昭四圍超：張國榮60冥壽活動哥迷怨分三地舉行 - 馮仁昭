下個月1日係張國榮（哥哥）嘅死忌，加上今年9月12日係哥哥嘅60歲冥壽，雖然哥哥走咗13年，但哥迷對佢仍寵愛有加，生前經理人陳淑芬早前成立「哥迷會」，將世界各地嘅哥迷聚埋一齊，並於今年4月同9月分別喺香港、東京、上海舉行悼念，但只安排「哥迷會」成員參加。
計劃開紀念館
日前「哥迷會」喺網頁公佈，首個活動《哥迷會 由零開始 繼續寵愛 張國榮》，將於下個月2日假九展舉行，門票劃一480元，7月9日移師到東京，至於哥哥嘅60歲冥壽，就計劃9月初喺上海舉行大型活動悼念；另「哥迷會」更着手規劃修復哥哥戰衣、照片開主題展覽同紀念館。哥迷們對於有活動可以悼念偶像，大多表示支持留言：「最振奮人心的是有關於哥哥紀念館的消息了，期待哥哥的紀念館能夠早日建成！」不過，亦有哥迷不滿死忌改喺4月2日悼念同60冥壽活動揀喺上海舉行：「Leslie是生於香港，4月1日和9月12日活動都要在香港舉行！我們應尊重Leslie！他才是主角，無理由因遷就其他人去改日期或地點！ 」撰文：馮仁昭