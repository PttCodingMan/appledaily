【香港影視娛樂博覽】寰亞電影昨日在會展舉行的香港國際電影視展中，晒冷公佈今年多套重頭電影，老闆林建岳聯同張家輝、吳鎮宇、佘詩曼、任達華、陳小春和林家棟等藝人出席。其中有份拍《使徒行者》電影版的張家輝透露農曆新年期間，要飛到巴西的貧民窟拍外景。由於當地治安麻麻，因此每日由酒店出發到拍攝場地，都需要由警察護送，家輝表示：「拍攝場地其實連警察都唔會入去，所以就換當地保安去保護我哋，我入到去見到啲牆佈滿子彈窿，聽人講早兩個禮拜嗰度先發生械鬥，拍嗰陣間中都聽到啲槍火聲，真係保安費畀得中！」
JM全裸海報唔過電檢
家輝到巴西拍攝，雖然有「驚」，但同樣有「喜」，事緣他帶了一副「魚蝦蟹」飛到當地，打算和工作人員賭餐飽，但越傳越亂，竟然傳出家輝帶了新鮮魚、蝦、蟹到當地的笑話，令工作人員一場空歡喜，他笑言：「佢哋仲叫定廚房準備，點知冇得食！」此時，站在家輝身旁的吳鎮宇即插嘴說：「人哋諗住有餐好嘢食，如果我當時喺巴西，我就搵殺手殺咗佢！」鎮宇談到在《使》片中演何角色時，坦言連自己都未清楚，他說：「我都唔知係咪卧底，越拍越唔清楚，不過都慶幸同觀眾同步知道，咁都開心嘅！」至於阿佘就話戲中自己有大量打戲，幾乎有三分一時間要化受傷妝。而早前與經理人鬧翻的王大陸，首次以自由身拍新戲《鮫珠傳》，將會夥拍任達華和張天愛演出。此外，日前文詠珊（JM）在影視博覽宣傳新戲《兇手還未睡》，當中海報以全裸JM被綁在床上，由於意識大膽，昨日遭電檢處禁止發佈，而電影亦被評做III級。採訪：張俊銘攝影：仇志德