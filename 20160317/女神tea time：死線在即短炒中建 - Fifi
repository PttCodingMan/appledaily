韓劇《太陽的後裔》只係播咗幾集就氣勢直逼《來自星星的你》。通常有套爆紅劇內地就會有方法搵錢。好似買咗套劇內地獨家播放權嘅愛奇藝，喺商城同步推出男女主角劇中同款商品。劇中出現過嘅Laneige化妝品、DW手錶已多次斷貨。呢個時候你一定諗，有邊隻股有得炒，有，不過係深圳上市嘅華策影視。華策係部劇嘅發行商NEW第二大股東，日前更公佈2億人仔入股萬達影業。部劇2月24日首播，至於華策股價，自2月底至今已升三成。是日推介中建置地（261），即係麥浚龍阿爸麥紹棠嗰隻。中建置地去年底公布，國企新興鑄管擬以12億元，以入主中建置地。雖然至今仲未有進一步消息，不過大家睇番份通告，會於簽備忘錄後90日內簽協議，如果過期份備忘錄就無下文，計計數即係3月19日係死線。咁單刁傾唔傾得成，就要等公佈，但睇佢近期走勢陰啲陰啲上，但以最新價0.032元計，其實已比2月低位累積升45%！似係好事近，若真係成事，下一步就係炒注資概念，可落定注等派彩。Fifi本欄逢周四刊出 http://www.facebook.com/lovefrystock 