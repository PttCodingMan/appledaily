即將踏入35歲的劉心悠，從台灣來港發展11年，健康、美麗又正氣，贏得女神、BB的名銜。虛擬世界的裙下之臣眾多，或許真實世界也不乏追求者，但她仍找不到真命天子。心悠大後日任吳奇隆與劉詩詩伴娘，再次沾染朋友婚嫁的喜悅，連朋友都絕情地警告她快將到期，她卻不以為意，滿足於充斥着工作、家庭、旅遊的豐富人生，「我唔係好浪漫嘅人」，從不覺得愛情是缺乏。統籌：林妙萍撰文：林嘉慈造型：陳蔚渝攝影：郭賢興化妝：Jan Chan of Annie G.髮型：Eric Chow of XENTER
劉心悠24歲由台灣來港拍戲，保持單身足足11年之久，下月就踏入35歲，是外界公認的女人大限，但她一於少理，「我身邊好多朋友都話：『你就嚟到期！』講得好絕，問題係我覺得自己人生好充實，好滿足，得到我想要嘅嘢，有屋企人，有我想追求嘅，每一日都進步緊，唔覺得嗰個係缺乏。」她從沒有渴求愛情的軟弱時刻，「我可能睇太多電視劇，劇情太公主王子，我唔係好浪漫嘅人，太dreamy唔現實。」女神的浪漫究竟是甚麼？說得好神！她表示是大愛，可以是在港鐵遇到陌生人讓座，「你鍾意一個人，對佢好係理所當然，對一個未見過嘅人好，去捐錢，甚至去幫吓手都好，我覺得係好romantic、好sweet。」
從沒被禁拍拖
在戲劇世界裏，心悠反而不愁寂寞，去年夥拍型男周柏豪演房事不協調的夫婦，最近第二度合作，於新片《我老婆係明星》再演夫妻，又與另一型男林德信有曖昧關係。心悠做回自己演明星，故事圍繞與任職狗仔隊的柏豪所產生的衝突，心悠為履行嚴禁拍拖的明星合約，終日與柏豪扮鬼扮馬，避免被認出。由隸屬公司，至現在自立門戶，心悠都不似戲中角色般有愛情規限，「我上一間簽嘅公司，冇框住唔畀拍拖，結婚要講囉，喺合約入面，所以感情、私人部份in my real life，唔係太多限制。我都唔會畀自己好多限制，但好多嘢都講緣份。」
遊歷充實人生
感情空白，不代表生活真空，心悠善用工作空檔，四處遊歷充實自我，「世界每一日好多變，惟有靠自己雙眼、雙腳行過去體驗，當然你可以google，亦可以搵到張好靚嘅相，but it's so different when you are there。」單計去年至今，她踏遍馬爾代夫、洛杉磯、日本、中國、台灣、古巴等地，尤其難忘在零下30度看極光，「人生起碼要睇一次，一次夠喇，因為始終嗰啲係輻射嚟，唔可以成日見到。我好lucky啦，喺個trip入面有三日都見到，不過好短，兩分鐘、五分鐘咁。」早前趁農曆新年回家鄉台灣十多日，與家人來回南北部，遊日月潭、薰衣草園，其間不幸遇上台南地震，讓她深深體會與家人相處是無價，「當時喺台北瞓緊覺，唔覺得震。過新年全台灣要經歷咁嘅嘢，對我嚟講，今年個冬天、過年係好難忘，會識得珍惜身邊所有事物，包括人。」她續說：「自細同媽咪住得比較遠，相處時間係好珍貴嘅，但自從媽咪搬過嚟同我住，我已經覺得好幸福。」
認知香港有限
來港多年，心悠對這裏產生了工作的歸屬感，總算是半個香港人。看着香港早前的騷動事件，可覺得負能量好重？她另有一番見解：「自己每日帶住positive energy，如果每個人都咁諗，就唔會有咁多負能量去產生，雖然每一日都有唔好嘅嘢發生，全世界都係，但如果你一路去confirm件事，對件事係冇好處，應該要轉一轉。」回望這些年的變化，她覺得這片土地不變，「佢唔變就係好多變，一路變緊。」變的反而是自己，由初來報到，一切從零開始，像海綿般吸收，變成有思想、了解自己方向的人，但對香港的認知始終沒有大增長，「淨係知道一個迪欣湖，一有時間都會過去picnic，好靚，我哋會帶埋張枱，有凳，有布鋪地下，去餵蚊。」
自己禮物　自己買
心悠享受單身，連買禮物都不求人，「一向覺得自己獎勵自己係最rewarding，但自己買禮物畀人就選擇珠寶，因為畀人覺得個價值好高貴，可以represent到我嘅心意。」她最愛紫水晶，亦喜歡珍珠，款式偏好後現代設計，「珍珠畀我glamorous嘅感覺，着T恤都可以用珍珠鏈同戒指去style up。」
更多精采時尚內容，盡在 http://add.appledaily.com 。