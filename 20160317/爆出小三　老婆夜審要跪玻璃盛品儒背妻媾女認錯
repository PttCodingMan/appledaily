現年39歲的亞視前高層盛品儒花弗有前科，新婚未夠兩年，前日又爆出有小三Tasha，女方不甘遭冷落，爆料指曾為盛品儒「落仔」，她自稱手頭有醫生紙和超聲波證明，昨以短訊攻勢逼盛品儒夫婦見面兼對話。盛品儒再度偷食闖禍，馬上淆底向太太蔡一鳳認錯，前晚經老婆夜審後，盛品儒昨自爆徹夜跪玻璃求原諒，承諾會生性。
亞視前高層盛品儒前年跟銳思集團主席蔡一鳳拍拖時，男方曾被爆街頭啜爆C奶𡃁模郭奕芯（Ashina），蔡一鳳一度嬲爆險釀分手，盛品儒同年即用一紙婚書成功箍煲，去年底補擺婚宴。但前日又傳出盛品儒再出軌，有人在香港討論區開帖，呻遭人搞大肚要落仔。前日有網友在討論區申訴遇上名人感情騙子，並揞名爆：「成年啦，佢每次都係叫我等佢……佢𠵱家創緊業好忙，佢叫我等佢返嚟……其實6月嗰陣時我有咗，我冇話畀佢知，因為我知道佢一定會驚……」前晚有讀者爆料指事件涉及盛品儒，昨日繼續有讀者起小三底，有指她叫Tasha，她不時在fb貼出腿張開大跳鋼管舞相，甚至貼展示胸前事業線的誘人照片。
蔡一鳳：喺結婚前識
記者前晚短訊盛品儒求證令小三「落仔」傳聞，他回覆：「又俾人黑？當然否認，沒有此事，我沒有。」蔡一鳳向老公審問後，前晚在電話中回應：「James（盛品儒）解釋同個女仔喺結婚前識，記得舊年2月，有晚半夜老公收到個女仔短訊，我當時都查問咗，仲要老公快啲同人講清楚，唔好畀人幻想同希望。James同時承認幾個月前，我出咗trip，佢背住我同個女仔出去飲嘢，我就話佢結婚前點玩都得，但結婚之後就要對家庭負責任，佢都話知錯，堅決否認同女仔有親密關係。」兩公婆之間突然彈出小三Tasha，蔡一鳳仍有EQ㩒住怒火，前晚還孖咇到銅鑼灣時代廣場睇戲，離開時更十指緊扣，蔡一鳳等𨋢時又讓盛品儒錫面，還做柴可夫載老公返歸
「出去飲過幾次嘢」
記者昨日再致電盛品儒，他解釋搭上小三Tasha經過：「我結婚前同佢透過fb網聊識嘅，老婆成日出差，陪唔到我，有時又嗌交，我咪識女仔激佢，我哋出去飲過幾次嘢，佢成日想見我，我話下次先，我承認係拖住對方，我處理得唔好，我都要同佢講『對唔住』。」盛品儒強調沒跟Tasha發生親密關係，也沒影過情慾相，對於有人在網上大爆落仔，問他會否考慮法律追究？他竟大方說：「我諗唔好搞大件事，我都有錯，我話斬纜又冇同佢講清楚，呢次講清楚，嚴正啲。」盛品儒認死狗求老婆原諒：「我跪咗成晚玻璃，膝頭都損晒。」更不忘擦老婆鞋：「我好對唔住我老婆，我娶到呢個老婆三生有幸。」蔡一鳳經過一晚冷靜已原諒老公，盛品儒明日會去泰國公幹，他臨時決定帶老婆同行，以旅行補鑊，昨晚他又黐實蔡一鳳去澳門出席活動。記者昨致電Tasha求證，她的手機轉駁到留言信箱。但Tasha昨午不斷傳短訊給盛品儒求見面兼力斥他不是，即使盛品儒斬釘截鐵絕交，但Tasha仍咬着不放：「你會搞大你朋友的肚嗎？醫生紙、超聲波照，我還留住……我知道你很憎我，但我仍然鍾意你，如果不是你，我不會下掉（墮胎），你必須為自己做的事負責。」盛品儒狠心不覆，她便在蔡一鳳fb留言，欲相約正印講數。採訪、攝影：陳杰、梁繼光、朱志聰