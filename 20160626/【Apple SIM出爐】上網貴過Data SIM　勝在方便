香港終於都有得用Apple SIM，只要花$38買一張SIM卡，就可以在全球百多個國家上網，不過唔好開心住，因為還要另外畀錢揀選唔同上網服務之餘，暫時就只限在新推出的幾款支援Wi-Fi+Cellular的iPad上先用到。如果已擁有9.7吋iPad Pro的話，由於係目前唯一一部採用嵌入式SIM卡設計的iPad，唔需要另購Apple SIM都得。
雖然話Apple SIM只可在iPad上使用，但可透過Tendering（網絡共享）功能，將Wi-Fi分享給iPhone使用，可當成「Wi-Fi蛋」使用。香港暫時提供到Apple SIM上網服務供應商就只有「3」、「AlwaysOnline」及「GigSky」，以在本港使用為例，「3」提供。兩日$38上網服務（公平使用量2.5GB），價錢還可接受；但如果諗住去外國旅行使用的話就比購買當地Data SIM卡貴得多，以旅遊日本約兩星期為例，「AlwaysOnline」需要49.99美元（1GB/15天，折約$388），而「GigSky」則要35美元（300MB/14天，折約$271），都貴得幾離譜，要知道一張任用14天並可在全球百多個國家都能使用的OneSIM卡都係賣$300。Apple SIM暫時唯一好處是買卡之後唔再需要轉卡，而且臨急臨忙趕住飛都可以即時上網畀錢上網！記者：布偉倫攝影：黃子偉