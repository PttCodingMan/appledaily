娛圈過去一周連環爆出人夫人妻出軌，昨日輪到現年43歲、94年港姐冠軍譚小環的圈外老公蔡強榮（Eric）流出夜場咀嫩女照，有指照片拍於4年前，即兩人婚後5年，小環昨直認為了此事耿耿於懷，直言：「斷片玩到咁癲就唔啱。」雖然她接受老公道歉，但夫妻間要冷靜一下，小環自爆數年前都嫌Eric應酬太多，甚至爆醉斷片返家，Eric表示就事件影響小環非常內疚。
前港姐冠軍譚小環07年嫁給保險才俊蔡強榮，男方婚後即絕緣，近年小環獲老公支持經營副業，先後在銅鑼灣和尖沙嘴開店賣魚蛋，兩公婆不時恩愛孖咇巡舖。人夫Eric去年被周刊拍到背妻在圓方約中女嘆茶，事隔一年，昨日Eric又被爆夜場強吻嫩女連環圖，有指照片攝於4年前，小環和老公至今結婚9年，時間上暗示Eric疑婚後偷食。有指Eric夜場咀女時，他突然發現有人閃燈影相，Eric瞪眼手指指，不滿被影下罪證。就Eric偷食一事，小環昨日在電話中說：「我首先同自己講要冷靜處理，每個人見到呢啲相都會受影響，會唔開心，好正常，我都聽咗老公解釋同道歉，我都原諒咗佢，因為兩夫妻關係好重要。」她直言好珍惜這段婚姻。
老公斷片失控
小環強調心情未平復，她續說：「我需要時間冷靜，我要有自己空間。」冷靜還是冷戰？小環解釋：「冇冷戰，大家冷靜箒，要畀個腦休息吓。」問小環有沒有深究照片是拍於婚前還是婚後？她說：「冇斟酌，時間唔係最重要，老公唔恰當行為受到警誡，日後飲酒或者應酬，佢都要有底線，睇番自己能力。」她相信Eric爆醉斷片才失控，她力斥：「斷片玩到咁癲就唔啱。」問到小環覺得Eric酒量如何？她說：「佢酒量真係好差，如果噚晚飲酒斷片，今日醒番真係會唔記得晒啲嘢。早年佢成日應酬，試過爛醉返嚟，我有話佢，佢心臟唔好，我哋傾過。過去兩、三年，佢真係少咗出去。不過有時應酬在所難免，我都明白。」Eric的藍色A&F Polo恤偷食戰衣，竟被發現與去年陪小環慶生時的上衣一模一樣，小環指Eric衣櫃有不少差不多款式的A&F衣服：「呢點唔重要，佢明白飲醉斷片唔啱就得。」
Eric：我好內疚
小環承認已「審問」Eric，她答：「內容保密，私人嘢唔使向外交代。我有叫佢公開場合要行為檢點，唔可以行差踏錯。」小環笑言要拜託狗仔隊代為監察Eric，兩公婆昨足不出戶，小環說：「佢要閉門思過。」小環不想這「污點」影響夫妻感情。她大方為老公拆彈，Eric也淆底知衰，昨日他在電話中說：「我有同老婆道歉，呢幾年我真係冇乜應酬，近乎零，識我啲朋友都知我唔飲，我花名係『閃電俠』，一叫我飲就閃。」Eric指對夜場咀女照沒印象，他肯定斷片情況下發生，為冧小環，Eric昨公開認錯：「小環向來形象好正面，影響到佢唔好，我好內疚。」採訪：陳杰