【本報訊】你可能見過她，灣仔行人天橋、沙田港鐵站出口。一星期七日，朝九晚六，風雨不改。由大坑東的公屋出發，一個人、兩個袋、水、乾糧，還有隨身的二、三十本書，統統放在兩個轆的輪椅戰車上。「喺街直接賣，唔使畀書局上架費，有乜唔好？」單挑連鎖店霸權，在書本無人買的新資訊時代，自資出版實體自傳，堅持以最原始直銷方式，在全港不同地點「走鬼」賣書。64歲的輪椅戰士蘇金妹，身體力行，留下最後傳奇。記者：呂麗嬋
「辛苦唔緊要，最驚係啲書太重，搞到架老爺車（輪椅）行唔郁。」獨居的金妹大清早隻身到九龍塘賣書，藍色連身裙，襯同色蝴蝶耳環一絲不苟。「試過文化中心有人開畫展，我搬咗一叠去足3日；又試過去花展，俾人當無牌小販，搞到報警。」一條天橋，別人賣手提電風扇、老翻耳筒，她賣書，快閃走鬼全港去，賣封面影着自己嘜頭的自傳！
借錢出書　印第二版

「問人借廿萬出書，希望本書鼓勵到人，收入捐畀可愛忠實之家，冇佢哋就冇我。」她是2011年「香港人道年獎」得主，也是第一代傷殘運動員，於70年代已代表香港到新西蘭出戰英聯邦運動會輪椅障礙賽。「困難係好多，有錢人叫人做就得，我冇錢冇人又唔識字，但呢啲問題都唔係冇辦法解決。」連印刷費都要問人借的金妹，為達心願四出奔走。「我勝在乜都夠膽死，上facebook見到有個人影海豚影得好靚，自己唔識寫，就叫人幫我上網寫幾行字代聯絡。」那張封面照，是環保生態協會總幹事脫志詠的作品。「我打畀佢，話我冇錢但想出書，問佢免費幫我影相得唔得？佢話只識影海豚喎，我話你就當我海豚咁影就得。」結果，兩個素未謀面的人，相約在中環。「我成日話，全世界，係得呢本書咁騎呢。」她笑到腰果眼。找人筆錄口述生平，由親朋名人寫對她的感想，再由她口述「回應」，中間甚至夾雜她久病成醫的養生菜譜，內容有點「立雜」，想到就做。第一次出書，見上架費佔書價一半，她索性在街直銷。「出書都係希望做善事，與其放喺書局畀上架費，不如自己周街賣。」人人說她儍，她一意孤行。第一版印了2,000本，數月之間，獨力賣出逾1,400本！「連鎖書店都唔夠我賣得多。」第二版3,000本已付印，堪稱出版界X檔案。「我坐住地鐵都戙高本書，放一叠喺膝頭。千辛萬苦都要出書，為了甚麼？「我都六十幾歲，身體越嚟越差，上年整咗個造口，出呢本書，係我呢刻最想做嘅事」。留下人生紀錄，在金妹眼中，便不枉此生。仍然獨身，與兄弟姐妹再無聯絡，金妹脾氣硬，寧獨來獨往，早為身後事打點妥當。「我死咗，遺體就捐畀港大做大體老師，留嚟冇用。」這本《活出生命的美好》，由構思到出版，歷時兩年，她說是送給自己及香港的禮物。「2013年，香港好多人跳樓，每星期都有自殺新聞，我睇住電視，好感觸，猛問生活富裕咗，香港點解咁多人生活得咁唔開心。」不幸的人生，令她對其他人的不幸，特別敏感。15歲那年失足遇意外致下肢癱瘓，最終活下來，金妹謂，自覺有責任將自己的人生寫下，鼓舞其他人。「那是1967年，我永遠唔會忘記。」出身貧苦，爸爸是漁民，1967年的香港正值政治動盪，她卻像身處平行時空。
病房成長　致力助人

「一家人住喺船屋，岸上嘅腥風血雨，像與我們無關。」尋常的午後，蘇爸爸沒出海，平常要幫忙打魚的金妹，偷得浮生，與弟弟捉迷藏，卻不幸失足跌下碼頭。「最初以為冇嘢，幾天之後，再企唔到起身。」70年代醫療水平仍然落後，被送進醫院，接受手術，自此與輪椅為伍。她在書中這樣寫：「因為六七暴動的戒嚴，爸媽少了來醫院探望我，初時每隔兩至三日，逐漸八至十日爸爸才來一次。」水上人重男輕女，時年15歲的金妹，長得標致又活潑好動，以醫院為家，沒多久，已成為病房的「小公主」，而她也漸漸學會自得其樂。幫忙為病房姑娘分牌板，與病友下棋談天，小小病房，看盡悲歡離合。「呢一分鐘仍然嘻嘻哈哈，下一分鐘就走咗……」


往後，輾轉住進不同醫院，獲介紹到可愛忠實之家做義工、接受訓練成為傷殘運動員，出外比賽。這些年，遇上改變她人生的伯樂，也遇過排斥她的人，有得有失，最重要是學懂自力更生、自愛愛人。「後生時，無論幾辛苦都好，我心裏總有一個願望，就係要像普通人一樣繳稅。」先後在電子廠和電鍍廠工作，1989年，她得償所願。由代表香港出外比賽，到如願交稅；由做全職義工探訪病人，到一意孤行，要用自己的方式出書賣書，這個昔日的公主，不再年輕，強悍依然：「我性格太硬，一定有人唔鍾意我，但點解要全世界都鍾意你呢？」