連詩雅（Shiga）15歲出道做模特兒 ，2010年轉做歌手繼而再拍電影，6年來圍繞她的新聞離不開爛玩、蒲精，最近「連詩雅」三個字在搜尋引擎再次熱爆，全因她與上代女神葉蘊儀拍ViuTV節目《跟住矛盾去旅行》後，被狂插說話經常中英夾雜兼有「ABC港女腔」。忽然萬箭穿心，難得Shiga樂觀照單全收，冇後悔去了一個不一樣的「旅行」，反而對串錯字耿耿於懷，Shiga笑言如果時間可以逆轉：「我唔想串錯字！」撰文：草津連詩雅是家中獨女，自小萬千寵愛在一身，讀國際學校，與外國人溝通絕對不成問題。不過，Shiga早前在《矛盾》中不停講單字英文，被網民嘲笑是「ABC港女腔」，被拍檔葉蘊儀藐爆。昨日Shiga在中環接受本報專訪，已將英文用語減到最低，並大方表示不介意：「講真，其實冇諗太多，因為港女、女神、盛女太多標籤，咁每個標籤準則又係點？所以唔係介懷呢啲新聞，多人留意，先有咁多comment或者迴響。」是否被葉蘊儀嫌棄？Shiga說：「我哋雖然冇交換電話，但拍攝過程好愉快，拍完之後都有私下傾偈，所以我一直都話剪接真係好犀利！」
錯開有條路
反而Shiga好後悔當年在Instagram悼念荷李活電影《狂野時速》（Fast ＆ Furious）系列男星保羅獲加（Paul Walker）時，竟然將Rest In Peace的Peace寫錯成Piece，被人笑足年幾。如果可以回到過去，Shiga最想抹走寫錯字這件事：「其他嘢好多外來因素，好難解釋，但呢個真係最可以避免到，同埋真係自己論盡，呢個係𤷪自己嘅。讀書時代已經成日寫錯字，阿媽都成日鬧我點解可以咁大頭蝦！」
擇偶口味變
人紅自然是非多，Shiga最近被翻舊賬，被揭15歲未熟時曾拍過4次拖、影過性感寫真集，更在短短4年間連𠝹19仔，包括曲赤、關楚耀、王浩信、楊愛瑾現任老公郭永淳等，戰績彪炳。Shiga笑着回應：「好搞笑，其實15歲講嘅puppy love，係連5歲拖手仔嗰個都計埋，𠵱家梗係唔會計啦！」她昨日她再數數手指，透露15歲至27歲只是拍過兩至三次拖。Shiga曾透露喜歡陳冠希（Edison）類型男，如今剛失戀，擇偶條件是否不變？她說：「當然有變，當時15歲可能比較少女、天真，𠵱家覺得最緊要溝通得好同合眼緣。」
媽咪勸辛苦唔好撈
連詩雅由初出道的乖乖女形象，後來接拍《夜蒲》系列電影，問到可擔心被定型？她說：「冇諗咁複雜，我諗嘢較單向，無論電影或乜嘢影響都好，我發覺連詩雅個名就容易啲引起話題。」有否想過改名？Shiga說：「又冇喎，冇大家諗到咁大打擊同影響，因為我明白除非唔做呢行或人哋唔再關注你，否則一定有新聞。」那又有沒有想過放棄娛樂圈？Shiga說：「冇，只想學習去習慣，新聞唔會影響我最大，影響我反而係工作。」她很感激媽媽鼓勵：「好幾年前媽媽有講過一番感動說話，叫我如果辛苦就唔好做，媽咪會諗方法撐起頭家。聽完好感動，覺得唔可以咁易放棄，做好工作畀更好生活環境媽咪。」Shiga笑言最近被同事取笑，她的新聞如新歌一樣《血一般紅》。髮型：Kate of Hair culture服裝：ROCOCO, RUE MADAME場地提供：Tycoon Tann