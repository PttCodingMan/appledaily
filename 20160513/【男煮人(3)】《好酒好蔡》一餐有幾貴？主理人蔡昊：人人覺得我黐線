「好食嘅餸唔係煮出嚟，係組合出嚟」先講科學烹調，再拒絕讓客人點菜，繼而人均消費最少一千元 ─ 這裏就是「好酒好蔡」工作室，而主理人蔡昊(Howard)正堅持走一條小眾的路，一條嶄新的路。記者：余傲芝　攝影：馮峰、吉吉
「我諗到做餐飲，應該係美國911之後」當時在美國從事化工學行業，因經濟蕭條而想轉行，因而膽粗粗半途出家做飲食業，「嗰時我自己問自己，做咩最開心，咁就係煮嘢食」。於是自我研究，尤其是食物的溫度和纖維變化，就像做科學實驗一般。這種屏棄經驗的創新烹飪方法，除了令Howard 麾下的全部廚師(不只局限於某幾位)都可以掌握每一道菜，亦令「好酒好蔡」吸引到很多名人明星的青睞，例如杜琪峰、鄭秀文、林青霞等等。最令Howard 意想不到的當然是碧咸邀請他的團隊到倫敦府上做晚宴，而最難忘的就是為劉嘉玲做生日晚宴，「平時在外做晚宴，我都不希望超過30人，而那天卻有156個客人，就當是挑戰自己。」
由2005年在廣州開了第一間「好酒好蔡」工作室，到上年在香港開分店，再加上那麼多明星加持，Howard的名氣已經幾何級上升。看似頗成功的他，背後其實都少不免經歷辛酸與失敗。90年代初Howard在墨爾本半工讀，去當地餐館打工，第一個任務是切洋蔥。除了切到眼淚不斷流之餘，腰骨亦痛到不行，於是拋下一句「之後打死都唔做餐廳，咁辛苦」，Howard重提這事時也會心微笑，笑自己的年少輕狂。然而最真正的考驗是廣州工作室剛開張的時候。「第一年捱得好辛苦，係蝕錢嘅，我哋曾經有三日都開唔到爐，係一個客人都冇，日日都倒食材」。人均消費相對高昂，客人又不能自由點菜，這條非主流之路讓Howard起步時捱了不少苦頭。幸好堅持了半年之後，就慢慢建立起顧客群，還有人專登飛去廣州吃好酒好蔡，「依家我睇嚟有啲知名度，但回看我前五年，冇人理我，仲覺得我係黐線嘅。」
雖然身為潮州人令Howard擁有吃貨的基因，但令Howard愛上烹飪的是他的媽媽，而讓他有創作靈感的就是他的愛人。「好多時候你都會諗呢一道菜為邊個整，而佢又鍾意咩口味。我愛人係西北人，所以我成日做嘅菜或會比較辣、酸同濃味」，所以Howard就是以煮給家人的標準同樣對待客人，難怪《好酒好蔡》有很多酸辣與麻辣系列。「美食會傳遞幸福感，而傳達呢種幸福感，就係我最大滿足。」*記得留意【男煮人系列】另外兩位：蛋牛治外賣店老闆伍文生，以及拉麵達人Meter Chen相關文章：【男煮人系列】娛圈撈極冇人識 吱吱鼠伍文生烘出彩虹  http://bit.ly/1QXZ0mN 【男煮人系列】拉麵達人離日留港生活 Meter Chen: 香港先係我屋企 http://bit.ly/1QZHCOo  