個市每日都似想彈但總無力，屬消磨意志的格局，望得多更易做錯，變成高買低斬。換個角度，跌市幫你分清股份強弱，汰弱留強後組合質素提高，損傷難免，但屬炒股必經過程，技術幾好都避唔到。舜宇光學（2382）、信利國際（732）兩隻逆市奇葩有共通點，就係進軍車載鏡頭市場後，有個無人駕駛的概念，大行要搵嘢買，無人駕駛概念又夠sexy，一拍即合。舜宇4月出貨量勁揪，新亮點正是車載鏡頭，按年大升38.6%，按季亦增11%至179.5萬件，花旗即上調目標價至29元，並列為中型股首選。信利亦獲瑞信首予跑贏大市評級，目標睇3.7元，理據同樣係睇好汽車顯示器新產品前景。前者炒高增長，後者炒見底turnaround，不妨逢低收集。華能新能源（958）4月完成總發電量204.4萬兆瓦時，按年增32%，其中風電發電量升33%，光伏發電量升29%。今年首4月總發電量增30%，遠勝同業。數據公佈後股價逆市突破降軌，可再戰前高位2.59元，2.2元止蝕。魏力 http://www.facebook.com/2012jason 本欄逢周一、三、五刊出