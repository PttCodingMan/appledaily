徐濠縈09年同生意拍擋Dorothy搞時裝生意，開舖搞時裝店Liger，有聲有色，生意至今擴充到有銅鑼灣、尖沙嘴K11有舖，同代理嘅redline飾物店就喺海港城同澳門都有兩間舖。自由行遊客大減，零售市道步入寒冬，好多國際大牌子好似Valentino、Prada都要減價促銷，昨日就有報道話阿徐嘅時裝生意都有受影響，仲講到佢哋裁員減薪，尖沙嘴同澳門舖幾個月後約滿後就會結業。《蘋果》就搵咗阿徐問呢件事，佢第一句就話：「啋過佢！唔覆佢，就亂寫。」阿徐承認做零售係艱難時刻：「我都唔想回應，o依家做零售係艱難時刻，但仲頂得住，捱緊囉，仲知大家都捱緊啦，用對眼去睇，我唔想逐一去回應，冇啲咁嘅事。o依家啲舖頭仲喺度，咁我哋舖頭都好多嘢發生，又會轉display，有活動。」至於兩舖幾時約滿？阿徐話:「仲知未有耐約滿，冇一樣嘢係幾個月約滿，仲有一段時間，將來嘅事將來嘅嘢冇人知，當然我希望大家係捱到落去。」阿徐不嬲都鍾意喺ig貼自己生活同潮人打扮相，但被指佢頻頻post自己舖頭牌子促銷做宣傳，佢就表示：「我都成日post嘢，我post自己啲嘢，亦都有post人哋brand啲嘢，有幾出奇？」市道差令各大行業都要捱共度時艱，阿徐表示會正面捱落去：「我keep住用自己馬拉松精神，盡量都會堅持落去，唔須要其他人嘅幫手，我嘅精神都擺咗喺度。」