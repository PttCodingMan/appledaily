曹仁超講過「年輕人，唔好俾500呎綁住青春」。炒股嘅人一直唔傾向買樓，因為覺得透過炒股投資將資本增值，會較買樓更有效地累積財富。不過家陣嘅年輕一輩，其實就算唔炒股都未必熱衷買樓，因為覺得死慳死抵供樓唔值得。曹Sir過身後，面書上最多年輕人畀like嘅曹Sir金句，正正就係「年輕人，唔好俾500呎綁住青春」呢句說話，可見年輕人一早已經無意跟從上一代嘅價值觀。有朋友亦覺得新一代諗法開始有變，唔再覺得買樓係人生必須做嘅事，有錢寧可去旅行見識世界，加上學歷通脹，人人中學畢業之後都會繼續讀大專或大學，搞到一畢業成身學費債，更加冇條件冇意慾買樓。由於冇計劃買樓，唔少年輕人婚後亦可能會選擇同家人同住，朋友話上述情況或會妨礙樓市長期需求。唔單止咁，筆者身邊一啲有意結婚嘅年輕朋友，亦因擔心地契問題而對上車卻步。本港唔少物業嘅地契2047年就到期，加上到時香港「五十年不變」嘅承諾亦會灰飛煙滅，朋友擔心用盡畢生時間同積蓄供返來嘅樓，到老來未必會有保障。筆者自己就覺得除咗上述原因之外，未來亦可能有其他原因令年輕人對買樓卻步。內地發展商自2011年起積極湧港競投住宅用地，大行星展唯高達分析認為，有關現象除咗係因為內地發展商要分散業務地域，亦出自內地發展商對沖人民幣貶值嘅需要。筆者唔肯定內地同本港發展商起嘅樓，比較起上來質素會唔會有好大差異，但長久以來邊啲發展商嘅樓質素好啲，邊啲差啲，大家一直心中有數，當內地發展在港嘅項目陸續落成並推售之後，呢個品牌效應相信只會更加明顯。到時香港發展商嘅樓盤會唔會被認為質素較佳，因而比起內地發展商更為搶手呢？上述問題有待專家來解答，筆者想講嘅係，影響樓市嘅因素唔止得樓價高低一個。隨住年輕一代諗法有變，同埋內地發展商大舉進軍本港樓市，長遠而言，本港樓市嘅實際需求仲係咪好似大家諗得咁強勁，值得反思。El.本欄逢周二、五刊出