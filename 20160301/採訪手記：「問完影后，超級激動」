洛杉磯噚日天氣晴朗溫暖，由於所有記者都要穿得隆重體面，為咗不失禮，都花咗啲時間打扮先出門。喺荷李活不時都有機會遇到明星，搭uber由西比華利山去紅地毯時，司機Art就話曾接載過碧咸夫婦，仲大讚佢哋好有禮。去到會場記者室，坐喺前排第三行，同得獎者距離好近，當里安納度贏出，記者室即爆掌聲，每個人都期待可以問佢問題，但始終未被選中。其後到影后貝兒受訪，終於叫中號碼喇，能夠喺咁大型頒獎禮、眾人前講：「I'm Temmy from Hong Kong Apple Daily.」心情原來係超級勁爆激動！完騷之後仲遇上《卡露的情人》攝影師Edward Lachman，仲好友善咁同我合照。記者：丁焯敏