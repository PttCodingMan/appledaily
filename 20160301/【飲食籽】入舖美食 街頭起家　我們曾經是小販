輝記抗貴租　牛雜店間半分租
輝記小食位於天樂里街角，人來人往，常見人圍着舖頭食得津津有味。檔主陳勝輝（輝哥），八十年代擺檔賣牛雜，九十年代入舖，除了牛雜外，還賣雞蛋仔、格仔餅等小食，雖然舖內有兩三位女工幫忙，但他總是在熱氣蒸騰的牛雜檔前坐鎮，儼如小食檔的生招牌。「呢啲係街頭獨有風味，已經買少見少，全世界只有香港有呢啲美味小食，其他地方包你搵唔到！」他一手夾起牛雜，一手拿剪刀，不停將牛雜剪成一截截，傳來咔喳咔喳的聲音，沒有片刻空閒。「冇辦法！生活艱難，舖租又貴，好多嘢都係逼出嚟嘅！」潮州牛雜雖是雪藏貨，但以秘製滷水燜得極入味，軟熟恰到好處，吃時還要提防漏汁。生活逼人，數年前輝哥將百呎舖位間了一半，分租給臨時商戶，賣卡通睡衣、吸塵機等，和小食相伴，形成一個趣怪的畫面。
輝記小食灣仔天樂里9-17號地下
太安樓魚蛋佬　怕俾人捉搬入舖
太安樓是昔日小販的集結地，曾因小販問題被冠以「東區毒瘤」臭名。現存的小食店，大部份都曾以小販起家，其中於巷內盡頭的80呎小店，由街邊檔做起，最初是由阿伯擺檔，以賣魚蛋、腸粉、糯米飯為主，所以街坊稱為「阿伯魚蛋」，入舖後才改名「魚蛋佬」。今年62歲、第二代老闆蔡轉發（發哥），1978年子承父業在西灣河碼頭擺檔賣魚蛋，1983年碼頭拆卸，輾轉搬到新碼頭繼續經營，由五毛一串賣到現時五元。「以前呢度係港島東嘅中轉站，人流特別多，尤其是返工放工時間，有時做都做唔切，賣完可以提早收舖。」街頭當老闆，最怕便是小販管理隊。你有張良計，我有過牆梯，總是懂得生存的法則。「以前一有人叫走鬼，便匿入太安樓，始終私人地方唔會有人捉，後來收到住客投訴，連私人地方都要捉，搞到個個冇得撈，最後只好被迫入舖。」多年來，一串魚蛋只賣5蚊，寧願薄利多銷，所以人龍不斷。受歡迎的秘密還有那沙嗲汁，每日炒製，不加防腐劑，沙茶味重，後勁帶辣，超惹味。
魚蛋佬西灣河筲箕灣道57-87號太安樓地下A28號B舖
廟街豬大腸　美味回憶
廟街昔日至少有百檔熟食小販，集中在「廟北街」（以油麻地天后廟為界，以北一段稱廟北街）一帶，後來被大舉掃蕩，當時有不少小販被迫入舖，馬傑安（安哥）是其一。八十年代初，安哥在油尖旺一帶推車仔擺檔，原先做朝十一晚六，到九十年代每逢夜深才開檔，以避開打擊小販的行動，辛苦儲下30萬在廟街開小食店，主打仍是炸大腸。炸大腸，越來越少人做，因為工夫實在繁多，要用粗腸包着幾條幼腸，沖洗又要乾淨，才可去除異味，還要染色風乾，要花一整日才完成。炸大腸，蘸些甜醬及芥辣，雖然肥膩，卻是小時候的美味回憶。
多寶美食佐敦吳松街98號B舖
一周被捕五次　兩小時揼好木頭車
灣仔道有間百呎的小店，經常傳來一陣咖喱香，中小學生、地盤工人、白領人士等無不為了咖喱魷魚而來，連蔡瀾、蘇施黃都是熟客之一。這咖喱魷魚已有40年歷史，現傳至第三代。第二代老闆何景康（康哥）1978年由惠州來港，康哥爸爸早於七十年代初，在灣仔一帶擺走鬼檔賣咖喱魷魚，子承父業，康哥也順理成章當了小販。「我最初嚟到香港，打過好多份三行散工，收工五點幾返到嚟，見到老竇生意好到不得了，計落仲好過打工，便入行做小販。」
來港五年　儲第一桶金置業
他是舊年代典型肯捱肯做的新移民，初時日夜兼工賺兩份糧，晚上在銅鑼灣一帶如三越、總統商場門口擺檔，主力賣魷魚，人客排到開巷，人人稱他為「魷魚佬」。「做小販要夠毅力，肯做肯捱，要被人拉被人鎖，又要被充公，我試過一星期被人拉五次，都一樣生存到。平時收埋啲木方夾板，我已經練到兩個鐘可以揼好一部車，同一日已經可以重出江湖。最記得架車最貴係個轆，要48蚊對，每次充公又冇咗成嚿水，都幾揦脷。」又說：「我唔係偷唔係搶，被人捉到係遊戲規則，都係罰錢啫，怕乜！」為兩餐，無所不用其極。「吃得苦中苦，方為人上人。在街頭擺檔唔係咁易，要同其他人拗手瓜，行有行規，所謂一山不能藏二虎，人哋賣乜你就唔可以再賣。當時做一日小販，可以等於一般人做三分散工，為生活都要捱落去。」轉做全職後，每日朝十晚十，密密做終於儲到第一桶金。「落嚟香港後，喺五年內我已經結婚生仔買樓，做到一條龍，我用40萬買鵝頸橋附近舊樓。𠵱家時代唔同咗，好多大學生兩公婆嘅都話供唔掂樓。」香港地謀生，不只要肯付出，還須懂應變。康哥在1998年花了廿萬入舖，本來賣臭豆腐的行家轉做批發，舖頭便增賣臭豆腐，小食種類越來越多元化。「入舖壓力一定大，惟有精益求精，賣小食都要講質素。」招牌魷魚轉用手臂般長的阿根廷魷魚乾，要先浸發24小時才夠爽透，坊間為省事，多用哥士的，卻令魷魚味全失。咖喱配方不變，每天花工夫炒，落蒜頭落香料自製，將魷魚先放落咖喱兜勻燜熟，令其滲透入味，香到隔籬街都聞到。原本老舖只靠兩老支撐，因年紀漸長，身體負荷不了，原在銀行做會計的兒子不捨其結業，兩年前接棒坐鎮舖內，總算薪火相傳。
泉昌美食灣仔灣仔道150號D舖
入舖後，待續……
小販入舖是一個未完的故事。被譽為深水埗「桂林夜市」的王牌、新記腸粉大王，都不敵高昂租金已無奈結業。一串串的小食賣五六七元，賺的是蠅頭小利，每次訪問後，我都會問他們一個問題，「究竟要賣幾多串才可抵銷租金？」他們總會用無奈的表情回答。財爺說要引入美食車，其實香港的美食車早已存在，但在地產霸權及租金高企下，又有幾多會無聲無息的消失？
記者：何嘉茵攝影：伍慶泉編輯：黃仲兒美術：黃創泰