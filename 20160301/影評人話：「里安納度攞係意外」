第88屆奧斯卡金像獎得獎名單塵埃落定，導演兼影評人翁子光憑感情貼中里安納度狄卡比奧封帝，亦都猜中影后及兩個劇本獎誰屬。有「奧斯卡神婆」之稱的本報專欄作家畢明，在前日的專欄中更無負美名猜中包括男、女主角、電影、導演及外語片等八個獎項。電影評論學會前會長岑朗天昨日接受電話訪問，談論今屆得獎名單時說：「我會覺得意外，但聽講大部份人都OK喎，對好多人嚟講都好滿意有『還得神落、舒服晒』感覺，就好似噚日新界東補選結果咁，好多人都覺『安樂晒』。對我嚟講里安納度同《焦點追擊》攞獎係意外。攞獎除咗電影水平達標，有時都取決於趨勢，今次個男主角咪皆大歡喜，咁多人想佢攞。」影評人劉偉霖表示單從里安納度的表現，未足以奪獎，他說：「好多人都講過，辛苦還辛苦，你辛苦係咪就要畀一個獎你呢？以戲講戲係未夠好。佢喺荒野求生，仲咁好肉地，好似冇乜說服力。」採訪：李森