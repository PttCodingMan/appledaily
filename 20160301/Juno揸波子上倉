【跑馬地】麥浚龍（Juno）前日下晝3點幾單拖喺跑馬地出沒，成個look好似襯晒咁款，戴住墨鏡滿面鬍鬚開住駕黑色開篷波子跑車，急煞喺一間7-11便利店門口。見佢淡淡定咁落車行入去便利店，狂掃咗大堆零食，之後仲去到櫃面要咗一包煙。Juno掃貨10分鐘後，行出嚟唔係即刻飛車離開，係行咗去附近一間出晒名嘅雲吞麵店叫外賣，等埋外賣，之後先跳上架跑車絕塵而去。採訪、攝影：朱志聰、畢紹基