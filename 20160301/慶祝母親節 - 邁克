掌嘴時刻來了：話口未完，最佳女配角獎遞到艾莉西亞菲瑾德手上，電影公司以退為進的策略果然奏效，門外漢慚愧到面紅耳赤。不出半粒鐘，又傳來大熱門史泰龍老貓燒鬚，親愛的Mark Rylance榮獲最佳男配角獎的喜訊，資深粉絲開心到iPad幾乎跌落地。為免繼續跣腳，今天不再和電影學院成員玩捉迷藏，問個令他們頭痕了兩個月的問題吧：奧斯卡果然歧視有色演員嗎？可能，可能不；但奧斯卡歧視小演員則百分百肯定，要不然怎麼解釋提都不提《抖室》的雅各川伯尼？一早起床見到他扮靚靚行紅地毯，歡天喜地毫無芥蒂，一副慶祝母親節的模樣，真是又感動又感慨：細路仔唔識世界，唔似得黑人哥哥姐姐，知道字典有「杯葛」呢個字。那天蒙甘生邀約看首映，開場不到十分鐘，他就斷言「呢個先至係主角」，真係明人不說暗話，不惜得罪勝券在握的冇走雞影后，主持荷里活嗤之以鼻的公道。坦白講，貝兒娜森再本事，缺乏天才童星的互動根本拿手唔成勢，那種隨時變臉一秒鐘由天堂掉進地獄的演技，不費吹灰真過珍珠，馬龍白蘭度如果翻生，恐怕要頭耷耷約埋梅麗史翠普同伊莎貝雨蓓一齊磋商研究，何況敍事主線從童真眼睛出發，當他透明只會令人懷疑那班大人為了擁護狄卡比奧，夾夾埋埋蝦手無寸鐵的幼童，太可恥了。至於未看的朋友幻想這是一部寫實版《蝴蝶春夢》，為了他們可能重創的心靈我唯有劇透：不不不，當年禁錮艷女嗰條友叫泰倫斯史丹，全院觀眾爭相踏進受害人的鞋，今回應該沒有人會自動請纓瞓身陪慾。