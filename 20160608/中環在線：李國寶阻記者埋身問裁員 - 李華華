東亞銀行（023）上星期有180名員工慘食「無情雞」，身為主席嘅李國寶一直未有親身回應事件，反而兩位公子副行政總裁李民斌、李民橋就喺不同場合俾傳媒「截獲」，好似李民斌就係上周出席港華燃氣（1083）股東會時俾傳媒圍堵，唯有半推半就回應裁員問題。坊間有消息指，李國寶對此甚為不滿，認為港華燃氣方面辦事不力，所以噚日佢以獨董身份出席煤氣（003）股東會時，就講明不見傳媒，公關大員當然即刻做嘢，將採訪區同李國寶會經過嘅地方隔開幾丈遠，成功讓寶哥哥唔使理在場等候多時嘅傳媒，好舒服咁掂行掂過，入房等埋四叔食晏。其實傳媒都係代東亞員工查詢，想知佢哋仲會唔會繼續派無情雞啫，講句安撫吓員工都好吖。