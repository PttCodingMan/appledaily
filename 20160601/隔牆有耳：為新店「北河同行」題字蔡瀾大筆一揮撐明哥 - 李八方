係咪個名有個「明」字，都會受歡迎啲？好似深水埗明哥咁，一直有唔少粉絲，據聞明哥嘅新店會喺本月中至月底嘅周末開張，特別之處係請咗全城最知名嘅食家提字，就係蔡瀾嘞。原來蔡瀾係明哥偶像，明哥朋友知道後四出聯絡，終於搵到蔡san。蔡san爽快應承，大筆一揮，為明哥新店留下墨寶，題字「北河同行深水埗」，為飲食界留下美事。
社企式經營自負盈虧
明哥因為派飯而聞名，為人熟悉嘅係正店—北河街北河燒臘飯店，另一間大南街副店之前被業主加租，3月底結業，幸獲對面街業主謝林讓出舖位畀佢延續善舉。新舖原來唔只「餐廳」咁簡單，因為用社企方式經營，會自負盈虧，換句話講會盡量降低食物價錢，希望基層市民用合理價錢就可以食好西，而且有心人捐出嘅飯票，100%用番喺有需要人士身上，唔似出面一啲慈善機構，大筆錢去咗行政費。新店名都與別不同，唔係叫乜記或乜乜茶餐廳，而係叫「北河同行（深水埗）」，名稱代表咗明哥心願，希望大家一齊行善，明哥想將來遍地開花，例如有北河同行（元朗）、北河同行（天水圍）……香港好多善心人，早前新舖被報道過裝修費貴，之後好多人主動向明哥免費提供不鏽鋼爐具、磁磚、LED照明系統及電視機等，仲有匿名善長捐咗一批分體式同掛牆冷氣，值十幾萬㗎，令明哥好感動同感恩。李八方mailto:pf_lee@appledaily.com