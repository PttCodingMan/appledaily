謝賢同孟瑤噚日分別現身中環置地廣場，先有白衫白褲白襪白皮鞋襯黑色孖襟外套嘅四哥，同兩個男性朋友喺餐廳開餐，食咗大半個鐘就埋單走人，喺搭緊扶手電梯落樓途中，四哥見到朋友喺相反方向迎面而嚟，仲伸手同對方握手兼吹水，過程三秒搞掂，認真乾淨利落。之後記者又見到孟瑤孖住個四眼男喺同一間餐廳食飯，佢仲好大方同記者揮手打招呼，埋單後孟瑤喺樓下商場行大運先離開。撰文：馮仁昭