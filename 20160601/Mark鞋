精明消費時代，入手要入得更精。「Mark嫂」雷頌德太太梁家玉（Jade），婚前做模特兒，工作關係狂買高踭鞋；婚後做職業媽咪，湊三個仔，幫老公處理公務。Mark嫂自認鞋癡：「我係超級鍾意鞋，係一個鞋癡，屋企有過百對鞋，但我每一對都記得。」今期鞋癡經驗談，Jade覺得今年只需要四對鞋：白波鞋、閃石slip-on、厚底涼鞋和尖頭高踭鞋，就足夠一星期七天，日與夜，湊仔返工度假去ball，一律通殺。
百搭尖頭高踭鞋
高踭鞋是女人恩物，2016的高踭鞋潮興lace-up幼搭帶款，sexy亦有強烈時裝感；但論百搭必備，始終回歸最基本的尖頭密頭幼高踭。「揀classic款，尖頭高踭鞋係長期興，好少會out，晚裝之外，着套西裝返工、夜晚去飲嘢都好有型。我最鍾意買Christian Louboutin、Jimmy Choo，一般係買90mm個類，四、五吋太高就明顯唔係用嚟行路，係用嚟襯衫影相、俾人睇。」
潮人白波鞋
潮着白鞋已經差不多是常識！由碧咸嫂Victoria Beckham、鄭秀文（Sammi）、李嘉欣等中外荷李活星，人人都着，白波鞋當然是首選，襯西裝、出埠一律OK。「我着得最多一定係波鞋，湊仔、出埠都係，舒服方便，基本上我乜嘢顏色都會有，黑、白、金、銀真係首選，好易襯！白色就必備，因為最百搭，併乜嘢都得，唔會出錯。」
方便閃石Slip-on
Slip-on興了幾年，由最基本的款，今年進化到glam版潮版，華麗閃石、窩釘、蛇皮，以至皮草細節都有！「Slip-on唔使綁鞋帶，一着就行得，好方便，今季多咗好多bling bling裝飾、少少detail嘅，夜晚去飲嘢、朋友食飯，日夜都完全襯到。」
必備厚底涼鞋
夏天怎可以缺少涼鞋？近兩年興完羅馬鬥士鞋，今年潮流就吹向中性的粗搭帶、兩吋以上的厚底涼鞋，Marni向來有出，這方面最強，Chanel春夏有閃燈版本。「四對鞋走天涯的話，涼鞋、拖鞋一定唔少得，今年興厚底，我都好鍾意，可以升起成個人，身形望落都唔同晒！」
LV鞋四年未落地
擁有過百對鞋的Jade，家中設鞋櫃分門別類收藏：「屋企一個鞋櫃喺地庫，專門放波鞋、便裝鞋；另一個鞋櫃喺睡房就放高踭鞋同boots。」她強調自己對每一對鞋都瞭若指掌，不會浪費，亦儲鞋欣賞，「我有一對LV高踭鞋，係紫色絲絹，好靚，買咗四年都冇落過地，未捨得着，等如啲男仔鍾意買模型、買絕版波鞋咁係用嚟睇同儲。」Jade愛買鞋，但從不會幫老公代勞，「我一定唔幫佢買任何嘢，因為fashion嘢，佢好有要求，快過我上網買咗。」潮Mark最抗拒情侶鞋。
撰文、造型：林妙萍協力：陳蔚渝攝影：林德雄攝錄：郭賢興、周樂恒髮型：Moe of Fifth化妝：Krisie Wong