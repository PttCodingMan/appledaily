練馬師蘇保羅近期手風甚順，頻頻贏馬，剛憑潘頓操刀嘅「錶之勝」為馬房勝出季內第46Win。本周三(1日)快活谷賽事，蘇廐採取精兵制只派三駒上陣，不過蘇保羅話明仍會乘勝追擊，有信心續添頭馬進賬。其中「勇冠王」初跑快活谷，爭第四場四班1650米，究竟原因何在？蘇保羅解釋說：「『勇冠王』後勁驚人，居四班肯定超卓，但2月上旬田草1600米開齋後，唔知點解為何屢戰未再有建樹，可能對場地失去新鮮感。所以我部署牠初跑谷草，希望帶來刺激，重燃牠的競逐興趣，加上快活谷對手較弱，有權重響勝鼓。」出戰第三場四班1200米的「越跑越好」，季內連場由韋達搏殺未竟全力，得4亞1季而未勝，今仗續配由韋達冇換人。蘇保羅幽默地表示：「『越跑越好』忠心準繩，今季四歲日益成熟進步，近兩仗均只以極短距離見負，已站在取勝邊緣，韋達雖然未贏過呢匹馬，但佢剛戰起孖，屬近年難得的情景，冇乜幾何，反映他狀態fit手風順，加上『越跑越好』今仗幸運地抽到一檔，我有信心韋達可以再大打爭氣波，為此馬開齋。」