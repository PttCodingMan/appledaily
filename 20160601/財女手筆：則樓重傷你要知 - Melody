建築界的傷痛忽然攤在所有人面前，其實今日85折出糧的主角王歐陽（Wong and Ouyang）只係冰山一角，更多更大的跨國則樓，今年初已經叫晒救命，裁員一間接一間，可惜苦無人知！中國經濟放緩，其實影響好大，中央政府不再以基建、樓宇等推動經濟，以往每年過千億、過萬億人仔的投放消失，發展商對建築的需求大減，幫人做建築設計的則樓，根本無新jobs。王歐陽在則樓界中只能稱得上為「大firm」，仲要係local firm，則樓中人好多都話唔明白點解王歐陽一夜爆紅，實情係，行外人根本唔知則樓界一早風聲鶴淚。據我所知，則樓中被稱為「Big Five」、做過高鐵總站設計的跨國則樓Aedas，去年中已經開始減人工，四成員工減薪最多20%。不過財女朋友話，Aedas不嬲炒開人，咁另一間「Big Five」則樓HOK亦頂唔住炒人，同為跨國則樓、出名唔炒人的Benoy，今年初更開先河、大刀裁員，對本港經濟又有幾大影響呢？前路茫茫，建築界不知幾珍惜有工開，下次張德江或某某領導再光臨，唔該體諒一下喺所謂大國L型經濟放緩下，生活大受影響的小市民！Melody本欄逢周三刊出