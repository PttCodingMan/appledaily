如果唔計MSCI換馬因素喺最尾1分鐘為港股帶嚟300億元額外成交，其實噚日港股主板交投都有超過700億元，市況真正開始活躍，不過，市場氣氛仲未完全番晒嚟，唔少投資者半信半疑。至於後市癲唔癲得起，主要睇嚟緊美股能唔能夠破頂，呢幾日值得mon住標普500指數走勢。手機設備股、科網股都係輪流炒，舜宇（2382）、瑞聲（2018）、信利（732）、通達（698）呢批手機設備股，唞一兩日又嚟過，然後就到騰訊（700）、科通芯城（400）、網龍（777）呆番一兩日，升吓又停吓，但係停嘅定義，原來亦只係橫行甚至微升，直至波幅同升勢擴大，雞犬皆升之際，購買力才會消耗盡。始終係最強勢板塊，喺市場氛氛升溫之下，未必咁易睇到呢類股出現顯著調整，所以，小弟仍覺得短線值得一衝，仲有一成甚至更多嘅回報不奇。強勢股基本上喺上述股份中揀，已經夠晒，但如果怕高追風險高，要搵落後股去追，可以揀中軟國際（354），事關近期炒手機設備股，強勢嗰批點都沾上華為概念，話晒華為持有中軟國際3.97%股權，加上中軟國際同華為之間亦有多方面合作，衰極有個譜，預計3元難有阻力。晉佳 http://www.facebook.com/advanceguy1 