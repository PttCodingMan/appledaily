滙控（005）行政總裁歐智華，是2008年環球金融風暴以來，目前仍然在位嘅歐資大銀行舵手，獅子行股價長年「淆底」，唔單止股東嬲爆，連一啲未必係滙控股東嘅機構投資者，都投票選佢成為「最需要換走嘅CEO」！噚日英國《金融時報》就刊登，環球研究機構Autonomous Research，向74間機構投資者進行嘅調查報告，列出3間佢哋認為最需要踢走行政總裁嘅歐資大行，結果歐智華以26票高票勝出，比位居亞軍嘅瑞信譚天忠（Tidjane Thiam），幾乎多1倍得票。報道仲引述一位滙控20大之一嘅股東，歸納歐智華「罪狀」，認為佢取態太勇，唔鍾意接受批評，加上出身自俗稱「炒房」嘅環球銀行及資本市場業務（GBM），為集團締造一大問題。你有你唔鍾意歐智華，滙控就重申，歐智華喺4月底股東會，獲得超過99%支持重選為董事，反映股東撐佢嘅策略任務。
掌舵後　滙控股價跌逾三成
歐智華自2011年上台掌帥後，滙控股價跌咗成1/3，除咗頭半年試過升穿90蚊外，近期持續喺50蚊上落，難怪投資者咁樣vote。不過佢係目前任期最長嘅歐洲大行舵手，要踢走亦好自然揀佢先，排第2位既譚天忠都只係上場1年咋。歐智華亦心知形勢不妙，4月底開股東會前，便有風聲話佢同董事會共同決定，做到2018年完成8年任期就退休，大家估吓佢做唔做得完個任期啦。李華華mailto:LiWaWa@AppleDaily.com