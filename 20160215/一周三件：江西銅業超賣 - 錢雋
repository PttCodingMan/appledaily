金價大挾，創咗一年高位，主流商品當中，銅價仲喺6年底，就連中、長線RSI都超賣。呢瓣當中，江西銅業（358）有低PB墊底。江銅對口係江西省國資委，夠晒照。又江銅上年6月尾每股NAV 13.3元人仔，折約15.8港元，集團10個月跌近60%，現價7.7元，0.48倍PB，落番08金融海嘯慘烈期嘅PB水位，比本身A股（滬：600362）折讓近50%，A股PB亦講緊0.96倍。場內同瓣數嘅興業銅業（505）0.72倍PB、雲南銅業（深：000878）2.9倍。
PB比美同業折讓四成
話A股慣性高PB，又睇睇環球，美國上市嘅麥克莫蘭銅金（美：FCX），近500億港元市值，唔係細奀，家陣0.82倍PB。同樣美國上市嘅Southern Copper（美：SCCO），市值更加高達1,615億港元，家陣3.9倍PB，而英國上市Antofagasta（英：ANTO），市值480億港元，0.9倍PB。江銅PB，比海外最近磅嘅麥克莫蘭銅金，仍然折讓近40%。再睇銅價。倫敦期銅上個月再創近6年半低位，但仍然守喺由2014年以嚟嘅下行通道底部上邊，條trend仲係適用。呢轉銅價再跌，周線RSI底背馳，月線9 RSI跌到得22.9，係等緊一次超賣後嘅中型技術性反彈。Keep住以實體銅價走勢做參考，第一個阻力上年第三、四季橫行區4,740至5,000元美金，下行通道頂兼250日線阻力5,340元美金，通道底4,070元美金。想博反彈，以呢啲水位做阻力、支持參考。又對應期銅第一個阻力，江銅當時造價約10元，等於現價要升約30%，PB仲未去到麥克莫蘭銅金水位。錢雋細價股專家本欄逢周一、三、五刊出