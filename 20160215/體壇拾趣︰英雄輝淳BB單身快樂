噚日情人節兼人日，香港體壇兩個90後紅人－東方門將葉鴻輝同「美人魚」歐鎧淳就享受緊單身。佢哋去年底一齊為金行拍廣告，噚日就各自精采，英雄輝選擇閉關唔出街，喺fb祝「有情人永遠開開心心、冇情人快啲搵到情人」，唔通係佢心聲？有球迷問佢幾時闖美人關，佢就話「只有天知」喎。淳BB就選擇做賣花女，情人節前一日去咗朋友喺旺角嘅花店幫手，噚日就同嗲哋媽咪去寵物店，希望買到心儀嘅貓咪。