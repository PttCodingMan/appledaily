現年49歲的超級鑽石王老五小小超李澤楷又換畫！昨天情人節的甜蜜日子，小小超陪長髮新歡遊東京銀座斷正，但兩人不是孖住去名店掃貨，而是小小超回春教女友玩電動模型賽車，女友就揀迷你兵團「小小超」，認真冧爆。往日小小超跟女伴外遊都以真面目示人，但今次情人節出巡卻齊戴口罩遮樣，似乎很保護這段戀情！
身家逾350億的超級鑽石王老五李澤楷，自2011年跟舊愛梁洛施分手後，去年被爆跟「齊蔭女」銀行小花遊勻灣仔、曼谷和名古屋，短短四個月三度蜜會，最後一次被捕獲是去年8月攬啜曼谷街頭，怎知事隔僅僅半年，小小超身邊女伴又換畫了，昨日讀者陳先生透過本報「爆相爆片」，分享小小超拖長髮新歡於情人節拍拖遊東京。
廣東話對答

讀者陳先生表示昨日約1時（香港時間中午12時），於東京銀座博品館發現小小超，陳先生說：「佢同女友玩電動模型車，佢好細心揀咗兩架車，初時佢女友自己玩一次，然後佢哋一齊玩，李澤楷玩得唔錯，佢仲問女友有冇玩過，女友話冇玩過，佢就教女友點樣玩賽車，兩個人都玩得好投入同開心。」陳先生聽到兩人講廣東話，相信長髮新歡是香港人。電動模型車5分鐘只需花費200日圓（約13.7港元），他們大約玩了15分鐘，僅花約42元就買得開心，堅貼地享受平民拍拖樂。
之後小小超的女友去了二樓看《迷你兵團》玩具，似乎對迷你兵團公仔情有獨鍾，剛巧其中一隻單眼迷你兵Stuart的中文譯名就叫「小小超」，另一隻戴圓形眼鏡「加分」Kevin迷你兵，則似足小小超，小小超回春教她玩電動模型車，她就特意揀看「小小超」迷你兵團，認真冧爆。長髮女友睇完公仔後，就返回小小超身邊陪他看玩具車，十分體貼。問到小小超和女友有否親暱行為？讀者陳先生表示兩人有拖手，小小超發現有人拍照後即離去。從「爆相爆片」所見，長髮女着紅裙襯黑絲腳踏高踭鞋，年約30歲，兩人都戴了口罩，過往小小超跟「齊蔭女」出遊都大方以真面目示人，今次卻反常戴口罩遮樣，似乎十分保護這段感情。
認拖手落樓
昨日本報向小小超求證跟女伴於情人節遊博品館，問到長髮女子是否新女友？他透過短訊回覆：「是在日本的朋友帶我看看吧，不要想太多，情人節快樂。」對於讀者看到兩人有拖手，小小超解釋：「高踭鞋下樓梯扶一下吧。」再問兩人為甚麼要戴口罩？是否身體不適？還是想低調不被人認出？小小超表示：「有一點着涼，你也要小心！吃晚飯了，good nite...」去年小小超被爆跟「齊蔭女」遊曼谷啜爆街頭，當時本報向他求證是否拍拖？他回覆「齊蔭女」是多年沒見的好友，現在亦指長髮女是朋友，不知誰才是他的真命天女呢！採訪：皓騫