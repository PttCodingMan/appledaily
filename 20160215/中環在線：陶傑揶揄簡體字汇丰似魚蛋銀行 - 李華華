教育局就「更新中國語文教育學習領域課程（小一至中六）」嘅諮詢今日完結，當中建議學生學習簡體字一事，引起社會熱列討論，好多人反對。才子陶傑喺facebook（fb）就借滙豐控股（005）講簡體字嘅弊處，指滙豐簡體係汇丰，似「存錢入一間空倉的魚蛋銀行」，認真大吉利事！陶傑喺fb話，以繁體字寫滙豐，「雖然筆劃多一點，但繁富滿目，象形結構端厚方正，基礎穩固如磐石，存錢進去，令人放心」。一變成簡體字「汇丰」，「汇字的內容被搬倉一空」；丰字「形似一根竹籤、三粒魚蛋；又或好像一支叉，叉着三條燒烤的腸仔」。咁仲唔係一間空嘅魚蛋銀行？咁都唔止，才子繼續發揮創意，指BBQ係用火嘅，而水為財，水火相剋。大家去銀行打簿仔，當然希望家肥屋潤，點會想到錢會逐少逐少被烤乾蒸發，又或者窮得要喺街邊魚蛋當一餐？真係越講越有道理。咁啱滙控近年壞消息纏身，成日cut cost都好似唔多掂，股價係咁跌，𠵱家50蚊都冇，唔通真係好嘅唔靈醜嘅靈？