這天情人節兼初七人日跑沙田日馬，頭四場清一色由三歲馬勝出，而且多數係熱Win，當中除頭場「合拍飛龍」係冷門外，其餘第二至四場頭馬「乘勢好運」、「魔連奴」及「愛美麗」都係熱門。其中第四場四班草地1800米，由蘇兆輝策騎、告東尼訓練的「愛美麗」今季三歲出道，由1400米起步一路增程，卒之今次初跑1800米大熱開齋，收復上仗於1600米不敵「神威福將」屈居亞軍之失，單Win及組合獨贏A1，分別派38.5及19.5元。蘇兆輝風頭更勝鄉里雷神，跑完前四場已經憑「乘勢好運」同「愛美麗」起孖，強勢完成個人八個賽日連捷，幫巴西騎師爭光不少，而佢同東廐合作愉快，連埋「愛美麗」，暫時攜手六戰三冠一亞，入Q率達六成六。情人節贏「愛美麗」夠應景，馬主郭詩慧乃莎莎郭少明千金，今場勝後郭詩慧獲丈夫陳振邦當眾一吻，看郭詩慧的樣子明顯甜到漏，像收到一份情人節大禮。蘇兆輝同時係羅理雅剋星，年初三他已經有「金錢路」氣走羅理雅「燈胆大師」的鏡頭，今場「愛美麗」擊敗的亞軍馬「肇慶威威」又係羅理雅座騎，並開出9.6倍大熱Q。三、四名分別係「捷捷勝」及「錦繡河山」，四重彩派4,350元。