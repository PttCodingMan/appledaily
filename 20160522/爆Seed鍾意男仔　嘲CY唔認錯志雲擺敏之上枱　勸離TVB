阮兆祥前晚在灣仔伊館舉行《硬食放題棟篤笑》首場，陳法拉、樂易玲、關楚耀與韓籍女友Miu Kim等撐場。一開場，祥仔扮花姨展示心口兩個螢光波波，玩盡娛樂圈及時事熱話，包括689、永恒亞視、方力申和Stephy分手、城城媾嫩模Moka以及G.E.M.的大媽尿片裝都照玩，又以「貧窮富珍」身份力證李國章講大話唔眨眼，噱頭十足。志雲大師粉墨登場，先扮已故舊老闆邵逸夫爵士，再與扮黎明的祥仔Chit Chat，祥仔講金句：「睇4D演唱會就好似撞鬼咁，要講緣份㗎，信則有，不信則冇，有啲人睇多啲啲，有啲人睇少啲啲囉，睇完ABC，一定見到D嘅！」志雲即說：「你唔好講ABC呀，呢輪好敏感，因為Anyone but CY。呢句話因為明明錯咗又唔認，而你處理所有事嘅公關技巧一流囉，你啲技巧喺邊度學㗎？等我哋嘅行政長官都學吓啦！」
「我揀男仔得唔得」
志雲見觀眾好反應，忍不住說：「如果CY嚟到真係唔會咁多掌聲！」之後志雲再扮白韻琹講說話，又讚汪明荃揶揄港鐵主席馬時亨。其間祥仔和志雲表示要捉兩個台下觀眾上台玩摩天輪，祥仔先捉伍詠薇，志雲說：「我鍾意男仔，我要揀男仔得唔得先？」但最後都捉了舊將陳敏之，志雲逼供：「你哋幾時離開TVB呀，唔使傾啦！」見兩人冇出聲，大師續說：「乜你哋有言論限制嘅咩？」伍姑娘說：「我8月已經離開咗無綫啦！」大師繼續抽水：「無綫最近有套《殭》劇，但係收視未如理想，監製話觀眾水平低，我就想話呢，驚我哋攀唔到咁高，唔知幾時先睇到你。」一直冇出聲的陳敏之回答：「哎吔！師傅你唔好玩我啦！」大師最後說：「TVB啲確其實幾好睇嘅！」未知是否曲線！？
望發放正能量
去到尾聲，祥仔感觸地謂：「香港好似好多嘢都失去咗咁，好似公屋冇咗啲士多，香港人亦都好似冇咗將來，冇咗自己，冇咗自由。今晚其實我有個訊息想帶畀大家。」 說罷即唱《前程錦繡》勉勵大家，全場一起拍和，與祥仔一齊參加新秀歌唱的張衞健則擔任壓軸表演嘉賓。完騷後，祥仔表示希望藉這個騷發放正能量予香港人，他說﹕「正如Leon（黎明）話齋思想價值係會植入個腦，所以將開心植入畀大家個腦。」他表示不擔心Leon和城城會嬲，亦不覺敏之會尷尬。問到Dicky看好他三年內在紅館開騷，他笑說：「進軍紅磡殯儀館咩!不過好多棟篤笑嘅奇才，譬如黃子華、張達明等，都係由伊館開始，等我儲多啲觀眾先再算。」採訪：王連連攝影：陳慧安