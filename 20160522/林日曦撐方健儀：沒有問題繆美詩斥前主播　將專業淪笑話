前亞視主播、其後開公關公司的繆美詩，前日在《信報》專欄撰文，題為《新聞主播的最底線》，文中直指有前主播食老本拍廣告搵錢，破壞整個行業的專業及公信力，寫着：「當年家喻戶曉的新聞人仍以同一主播形象兼用同樣報道手法，反過來去嘲笑新聞報道這專業，令專業淪為笑話橋段，形同向同行摑了一個大巴掌。」文中亦特別提到，除了離職主播的底線「低處未見低」，更開名直指《100毛》「學生幾乎完全不看電視新聞。」
柳俊江：我唔會咁做
雖然未有指邊個主播，但方健儀曾為《100毛》做節目，身在韓國的方健儀昨透過短訊回覆稱不清楚繆美詩的看法。而繆美詩昨日在電話中否認針對方健儀，她說﹕「當然唔係啦，我都認識方小姐，我講緊成個現象。我喺自己fb都冇named任何人。我嘅年代training一路都係，如果我離開呢個崗位，咁我就卸下呢個光環。」她覺得新聞從業員轉任何行業都不是問題，但要有底線，她解釋：「我都有睇毛記電視，覺得好好笑。但當一個曾經從事新聞嘅人用番呢個形象手法，稿件已經唔係新聞稿，咁就有問題。」林日曦用短訊回覆：「每個人都有投訴嘅權利。不過香港人好少就呢啲嘢投訴，因為我哋都有基本思辨能力。正如我哋睇《足球小將》，唔會話投訴『新一代誤以為《足球小將》就是足球之宗師』……有關方健儀，我認為完全沒有問題。難道李麗珊不可以以前運動員身份賣廣告嗎。阿明（黎明）以歌手專業甚至唱歌形式去賣咖啡廣告，也應該沒有影響音樂專業吧。」柳俊江說：「我唔會咁做，但亦唔覺係罪大惡極嘅一件事。」可覺得拖低新聞質素？他說：「新聞質素𠵱家普遍都降低緊啦！我覺得最大嘅責任都係新聞部嘅總監，新聞部嘅編採人員身上。」陳珍妮則說：「佢嘅value係冇錯，但個market係改變緊，我冇資格去講啱定錯。」採訪：嵐山、皓騫、林妙萍