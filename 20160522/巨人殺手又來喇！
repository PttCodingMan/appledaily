周日(22日)將是季內壓軸國際一級賽日，除了上演2400米一級賽遮打盃，另有1200米三級賽沙田銀瓶，戲碼精彩。大摩之「明月千里」新勝打吡及女皇盃，肯定勢成焦點所在，不過最近一匹能夠在同一季內連奪打吡、女皇盃及遮打盃的賽駒，已經要數到2005年之「爪皇凌雨」，可見要完成此項壯舉絕非易事，加上近四季遮打盃大熱門最叻都係第三，提防會有異軍突起。其實近三屆遮打盃頭馬「喜蓮巨星」、「將男」及「加州萬里」均由告東尼訓練，反映練者擅於部署馬匹在大長途出擊，今次派出前屆盟主「將男」上陣，此駒過去四奪分級賽，賠率最熱一次都有八倍，前季勝出遮打盃更是25倍大冷門，經常被人忽視下交出表現，堪稱巨人殺手，周日有力替告東尼完成四連霸。至於沙田銀瓶，告東尼派出「幸福指數」上陣，此駒上仗以超快步速領放，因未能回氣才大敗，今次只要修正戰略，隨時可回復表現。