關淑怡前晚在紅館表演時不慎跌倒，無獨有偶梁詠琪（GiGi）前晚在北京出席第6屆北京國際電影節，同樣在台上跣倒，兩位人母同病相憐，認真淒慘！前晚GiGi以頒獎嘉賓身份亮相，着高衩裙的她行到台中間，突然跣腳「嘭」一聲跌低，嚇得司儀和工作人員急忙扶起她，返酒店後有救護車到場為她檢查傷勢，GiGi接受本報訪問時說：「好痛好痛！不過最擔心係走光，希望唔會有走光相流出。」之後她在微博報平安，指不知道台中間有一大塊冰，自嘲想溜冰。昨日GiGi撐枴杖在北京出席首次擔任製片人的電影《泡沫之夏》記者會，見她右膝貼着大膠布，GiGi說：「大家唔使太擔心，只係流咗啲血，手臂同腳都有啲痛。慶幸跌倒嘅係我，而唔係其他前輩或國外嘉賓，希望可以提醒同行，做活動要注意溝通同安全，避免意外再發生。」採訪：鍾國仁