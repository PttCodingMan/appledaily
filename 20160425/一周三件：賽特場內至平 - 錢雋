鋼材股炒基建加碼，內地大放水，2月到家陣勁彈，但中國賽特（153）係未郁過，當追番行家呢期約翻半番升幅計，賽特仲係得4倍預測PE，平霸全場！賽特主打鋼結構同預製構件，由路橋、機場、火車站，到城鎮化保障住房同公用設施，都用到賽特產品。再睇數據，今年頭兩個月，內地城鎮固定資產投資，上到3.8萬億元人仔，按年增加10.2%，係20個月以嚟首次上升。又發改委已經排今年第二季專項建設基金6,000億元人仔。場內計數，單係今年上半年，總額可以上到1萬億元人仔，係超過上年全年8,000億元人仔。
中央加碼基建
受中央放水加碼基建，加埋企業補充庫存需求，上周中國鋼鐵期貨，就曾經升到上近19個月高位。又場內鋼鐵瓣數，重鋼（1053）由2月低位到家陣，累升65%，鞍鋼（347）同馬鋼（323），同期亦累升44%同47%。賽特主打瓣數，直接受基建投資拉動力度刺激，同樣有運行，但集團現價0.65元，由2月到家陣，仲要累跌近10%，挨喺2013年上市以嚟低位，又比起上年以溢價引資北京城建時嘅每股配售價1.43元，潛水55%。賽特爆殘！又賽特呢個爆殘位上年度PE，得3倍，食住呢潮基建水，好保守計今年EPS增長10%咁大把，到0.23港元，得番2.8倍預測PE，鋼材瓣數，場內至平。呢轉炒落後，當賽特翻半番到0.98元，今年預測4倍PE，PE仲係平霸，又目標價比起上邊北京城建入股成本價，仍然係潛緊水31%。錢雋細價股專家本欄逢周一、三、五刊出