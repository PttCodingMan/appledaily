新聞行政人員協會前晚舉行30周年晚宴，多間大學校長為協會特刊題詞，難得各大學校長校監喺書中「聚首」，八方除咗欣賞各人賀詞，亦發現校長們喺題詞中嘅圖章，各具特色，特別搵嚟兩位懂得雕刻、圖章嘅專家品評吓，結果城大校長郭位嘅圖章以「靚」跑出；公開大學校長黃玉山雖然有寫開書法，手字一流，但個圖章因為太花巧，包尾喎。
曾經為志蓮淨苑及其石館雕刻、被譽為金石名家嘅區二連同八方講，港大馬斐森、城大郭位、科大陳繁昌嘅印章係用小篆，中大沈祖堯、教育學院張仁良、樹仁大學校監胡鴻烈、理大唐偉章就用漢篆；而黃玉山嗰個，就有啲「垃雜」，「唔係太正規，有啲『撓教』」。
雕刻家：全部街坊章
如果講靚嘅話，區二連認為，最靚嘅首選郭位，其次係馬斐森（雖則佢係外國人噃），「呢兩個刻得最好，郭位嗰個編排得最好，第二係馬斐森，其餘有啲係夾硬砌出來，普普通通」。但區二連強調，佢只係從印喺紙上的圖章嚟評價，所以只係建基於線條，若要全面評價圖章，一定要睇實物，因為可以睇埋雕刻家嘅刀法。
另一個教授圖章雕刻嘅油畫及雕塑家彭武斌就認為，各圖章屬於「街坊章」、即流行喺銀行戶口嘅印章，總之將個名字排到工整，雕完就算，「同文人用之書畫章之講究相差彼遠」，所以佢只係從字款角度去評價。但佢個人認為，張仁良嘅圖章有啲睇頭，「佢有啲排法，排得好工整，另一個就係郭位」，其餘呢……都係普普通通咋。佢反而覺得馬斐森同黃玉山嘅圖章花巧，「如果兩個圖章要揀一個，我鍾意馬斐森嘅花巧，黃玉山嗰個，空間留咁多……呢個圖章冇咗個意境；冇咗意境，其他嘢都唔使講」。
李八方mailto:pf_lee@appledaily.com