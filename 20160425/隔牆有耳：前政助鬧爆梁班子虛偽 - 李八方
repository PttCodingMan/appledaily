未夠30歲就做食物及衞生局政治助理嘅陳智遠（圖），今屆冇加入梁班子，佢噚晚喺facebook「爆seed」，力數香港出現「虛偽七事」，不點名批評問責官多次迴避港獨到底違反邊條法例。
「令我城每一個範疇都淪陷」
佢話：「口說尊重法治，卻會先說某人犯法，被問到確實犯了哪一條法例，就話會從幾方面研究吓再答你」，形容香港社會虛偽到不得了，「究竟香港做錯了甚麼事，有一代人可以用一代的時間，就令我城由國際視野、執行力、生活質素到價值觀，每一個範疇都淪陷？」佢口中7種虛偽情況，包括有人「拿着英美澳加護照，然後叫人認識中國，罵人為何沒有國家意識」、「先罵人怪獸家長，縱容子女，但當權貴子女擺明濫用特權，又辯說為人父母總會幫子女解困，情有可原」等（查實呢兩點，都幾易對號入座）。唔少網民食住花生讚佢敢言，「我都問咗好耐，我們做錯咗啲乜？」有網民則回應「或者，就是我們甚麼也沒有做」。