今個月波鞋界都算幾忙，月頭有Nike Air Max Con，然後出埋一系列adidas NMD，仲謠傳炒價王Yeezy Boost出新款，雖然未成事但已經夠一眾鞋迷心思思，來到四月最後一個星期，呢個新品潮居然仲未停。
打頭陣又係adidias NMD，月頭洗完板，月尾又來四隻新顏色。NMD Runner系列以幾何圖案為主調，今次男裝款有黑有紅，女裝就大玩紫色同藍色，鞋底兩側detail位仲用返同鞋身同一色系，愛mono-tone者應該大愛。再來Reebok Pump Fury玩「森」系，唔係講緊日本森林女孩嗰隻，而係同下個月上映嘅電影《魔幻森林》聯乘作。除咗有老虎紋同蛇紋，最令人驚喜係出埋幼童款，潮爸潮媽又一破財之選。當然唔少得Nike經典作，今次一炮雙響玩出Air Presto Ultra Flyknit同全新Breathe系列，Air Presto早喺千禧年現身，呢次加入flyknit元素變得更加wearable，除咗黑白藍仲有橘橙、湖水綠同螢光青選擇；後者就將網眼布鞋面重新打造一系列標誌性設計，如Huarache Run、Air Force 1、Air Max 90同Roshe One，實行更透氣兼輕盈。查詢：（a）adidas 中環皇后大道中 36 號興瑋大廈地下至二樓（b）Reebok  尖沙嘴海港城海運大廈 2樓OT271號舖（c）Nike Lab PS7 銅鑼灣白沙道7號記者：黃樂雯