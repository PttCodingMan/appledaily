高偉電子（1415）拍住蘋果呢類大級數客戶，家陣得5倍PE，喺移動設備同光學瓣數裏面，已經平霸。食住名牌手機陸續登場，高偉keep住肥仔低PE，超抵搞。高偉主打移動設備嘅相機模組同光學產品，上年3月先上市，上市年資唔耐，但集團早喺2013年時嘅全球相機模組市場份額，上到5%，係全球第六大供應商。高偉上年營收76億（港元．下同），主打客戶包括蘋果同三星呢類超級品牌，一樣架勢堂。高偉上年上半年盈利增長1.7倍；而全年盈利4.7億元，增長14%，似無上半年咁勁。但2014年上半年，高偉得7,600萬元盈利，基數低，形成2015年上半年增長特別爆炸。又上年下半年，高偉盈利2.7億元，比起上半年盈利2億元，係多咗30%，一啲唔削。蘋果啱推售iPhone SE，市場預期一般，但報載香江各Apple Store喺開賣頭3粒鐘，SE全數沽清。家陣場內憧憬，iPhone7又快推出，睇到亦諗到，大客蘋果有新產品，銷情唔錯，高偉應該keep住有運行。唔好計多，高偉今年盈利keep番15%增長，到5.4億元，EPS 0.65元，預測PE跌到得4.8倍。場內移動設備或者光學瓣數，舜宇光學（2382）今年預測19倍PE，市值235億元，係高偉26億元市值嘅9倍、瑞聲科技（2018）預測16倍PE，富智康（2038）14倍PE，高偉平咗大大截！煲高偉，現價3.15元翻半番到4.8元，今年預測7倍PE，比上邊行家，仲係平咗一半！錢雋細價股專家本欄逢周一、三、五刊出