溫拿一連8場跨農曆年演唱會「Never Say Goodbye演唱會2016」，前晚在紅館正式開騷。演唱會中，穿上多套溫拿經典造型西裝的五子，甫開場即大唱多首英文歌，更選唱了徐小鳳近排大熱的《喜氣洋洋》，可惜五子唱到一半，甩歌詞毛病又發作，此時譚詠麟（阿倫）重施故技，不停叫觀眾及坐在台下的曾志偉一齊大合唱。
阿倫冇膽用長者八達通
加埋超過300歲的溫拿五子，前晚在台上不時自嘲和互窒對方年紀大。65歲的阿倫最先對着66歲的彭健新（健仔）說：「知你成日坐兩蚊車喎！（長者搭乘優惠）」健仔即「禮尚往來」說：「我之前都送咗張綠色卡（長者八達通）畀你吖！」騷後阿倫接受記者訪問時，笑言自己真的有收過健仔張綠色卡，他說：「我真係唔夠膽攞出嚟用！」身旁的健仔搭嘴說：「我入咗1,000蚊落張卡度，佢（阿倫）可以用到500次㗎！」
演唱會中段的個人solo時間時，鍾鎮濤（阿B）和兩個女兒鍾懿、鍾幗在台上獻唱多首歌曲包括《感恩的心》和《爸爸我來了》，三父女在紅館上演家庭樂。到演唱會尾段，五子唱歌之餘亦加入小部份跳舞元素。他們在台上多謝排舞師Sunny Wong時，就笑言大家的動作好像老人甩手操般簡單。阿B笑說：「如果要多謝Sunny，就真係好似拆人招牌咁。」溫拿騷後表示只花了兩日時間排舞。阿B說：「其實之前我哋每人諗一個動作，Sunny就幫手串連變成舞步。」眾人此時取笑陳友的縮膊頭舞騎呢，陳友即反擊說：「呢個係北京氣功師傅教我日日做嘅動作嚟㗎！」採訪：張俊銘攝影：陳慧安