十二生肖中，猴年肖牛的人都會運轉乾坤，猴子是牛女雨僑的終身貴人，所以她決定猴年旺相，去石梨貝水塘入面最多馬騮聚居的金山郊野公園應節！雨僑日前接受本報專訪時說：「屬猴同屬鼠都係旺我嘅，咁都確實係同呢兩個生肖嘅人係夾啲，咁今年係猴年，即係好喇！係friend嚟嘅！呢一年嘅馬騮就會照住我，所以今日就來拜訪吓啲老友記。」
巡迴長洲行大運
穿上粉紅色絨毛露臍裝的雨僑融入大自然，她沿途細細聲，行路碎碎步，結果她靠近一隻正在欣賞風景的馬騮，卻不被理睬，雨僑笑笑口說：「其實我都唔知呢度啲馬騮真係咁多，我哋都好遵守規則冇餵啲馬騮，所以我哋好安全，佢哋都冇乜理我哋，都好乖咁，好得意尤其係細細隻嗰啲，人類同動物都係共存，所以今次嚟睇馬騮仔都係好開心嘅！」肖猴的人多是貴人，那雨僑身邊人又有幾多個？她說：「唔係咁多，但舊年就遇到一個，就係我跑馬拉松嘅教練，佢就係屬猴，佢成個人都係好似馬騮咁，跑步跟住佢就好有安全感。」過去幾年都經常犯太歲，雨僑今年終於行運，她期望：「今年唔使犯太歲我已經好開心，仲有猴子做朋友，我覺得今年係會事事順利。」新年期間，長洲原居民雨僑要返長洲參加團拜，她說：「我哋屋企大本營喺長洲，過年係會返長洲，比起香港普通家庭，我哋長洲人拜年係有條路線要行，所以我哋年年都係會輪流做主，然後成個家族就會巡迴咁去拜年，下年又會到另一家做主場。我覺得長洲呢個集體拜年嘅習俗係唔錯，因為可以集中一日收晒所有利是嘛！」採訪：楊潔雯服裝：Snidel髮型：Jay Yeung of PRIVATE I