過氣冠軍騎師韋達，雖未致被一沉百踩，但馬迷對佢騎功評價大降係事實。不過韋達用行動證明，佢仍有心有力，剛戰夥拍「天才」攻下百週年紀念銀瓶，賽後佢更透露，自己為咗騎「天才」，刻意捱餓減去近七磅，可見爭勝決心之大，呢類佢高度重視之馬，絕對係上佳捧場對象。嚟緊初三賀歲賽，韋達有匹座騎一如「天才」，亦有動態顯示到重視程度，就係第十場三班1400米黑衣巨人「步步友」馬主李氏家族嘅「步步德」。點解咁講呢？話說同場嘅「神威敖翔」，原本韋達成擔心機操，包辦該駒在港三次試閘，並取得兩冠一季，每次都後勁凌厲，狀態夠晒爭勝水準，此駒在新西蘭只4戰並係三級賽季軍，潛力十足；但到咗今次在港初出，韋達卻最終放棄「神威敖翔」而揀騎「步步德」，咁你話「步步德」係咪值得加倍重視先？韋達咁做其實可理解，佢上次初騎「步步德」，即有唔錯表現，全程走勢輕鬆下取得一席殿軍，可以話已經試準，拼後仲要試過課大閘先再出，備戰有誠意，加埋今仗抽3檔好位，睇嚟韋達可以一如「天才」，又勝出漂亮一仗喇！