農曆新年是小朋友最期待的節日，皆因可以大條道理放下書本功課、暫停補習及興趣班，跟父母四圍去拜年、吃喝玩樂，更重要是有得逗利是。不過，新年有好多禁忌，天真無邪的小朋友未必會清楚明白，最後做了一些失禮街坊的事，父母帶小朋友出發拜年前，不妨先學定以下五招，相信可以大大減低失禮人前的機會。
1. 教打招呼、學基本稱謂
中國人社會的親戚稱謂又多又複雜，甚麼大舅婆、二表嬸、三伯公、四叔婆……大人都未必記得清楚，何況小朋友？父母未必要迫小朋友死記硬背複雜稱謂，但一定要教他們入屋拜年第一件事就係叫人，打聲招呼永不失禮，叫聲哥哥姐姐或叔叔姨姨，包保個個都會讚小朋友乖豬。
2. 教定幾句恭賀說話
很多小朋友見到人會怕醜，不敢說話，父母可預先教比較年幼的小朋友用身體語言打招呼，例如見人就抱拳作揖、或報以微笑，另外又可以同小朋友練習定幾句簡單的恭賀說話，「恭喜發財」、「身體健康」、「龍馬精神」呢幾句最百搭，人人都啱洗，包唔會講錯。另外，也要提醒小朋友拜年時唔可以亂講唔吉利的說話，免得引起長輩不滿。
3. 講定點處理利是
小朋友收到利是，覺得新奇興奮可能會當場拆開，甚至講出銀碼，咁就醜怪了。唔想失禮？父母事先應同小朋友商議好收到利是要點做，包括一定要雙手接、講多謝、事後交由父母保管還是自行放入袋中等。父母又可為孩子準備定一個小手袋，叫他們收到利事後放入袋中，留待離開或返回家中時才打開，記得灌輸他們當場拆利是是極冇禮貌的行為！
4. 唔好食晒人地個攢盒
利是以外，攢盒也是小朋友的最愛，最喜歡瘋狂勁食裏面的糖果，父母可預先同小朋友講明可以食幾多粒糖，食得太多糖有咩壞處等等，如果見小朋友吃到忙形，也記緊要控制自己情緒，不要大聲責罵對方，否則失禮的是你自己。其實難得新年咁高興，食多少少，一次半次都唔緊要啦。
5.準備解悶法寶
雖然話新年有得周圍去，但其實拜年坐得耐都幾悶，父母可預先為小朋友準備一些解悶法寶，例如他們喜愛的圖書（唔係學校課本呀下）、或一些小玩具，咁小朋友呻悶時都可以頂得一陣，以防他們在親朋戚友面前因為太悶而大吵大鬧。
記者：黃子配