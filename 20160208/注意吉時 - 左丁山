今日二月八日丙申年年初一，以農曆曆法講，二月四日立春就係轉節氣，正式踏入丙申年猴年，故此由今日開始嘅猴年，冇咗立春，俗稱「盲年」，不宜嫁娶，但現代人時間寶貴，如果要結婚嘅話，邊可以等一年咁耐呀，正是水到渠成，時機啱就拉埋天窗啦，容乜易等多一年而冇行動，搞到甩拖㗎！一月一日係破日，二月四日立春係破日，今日年初一丙申年庚寅月庚申日，遇着申年寅月申日，寅申相沖，即年月相沖，月日相沖嘅破日，認真唔盞，睇蔡伯勵通勝指示吉時，要趨吉避凶，幸好早上七時（辰）至下午一時（未）都係吉時，正好在此時段拜神拜年，祈求全年大吉，凌晨一至三時（丑）亦吉，早上五至七時（卯時），黃昏五至七時（酉時），晚上九至十一時（亥）就係「中」，按蔡伯勵大師講法，將時辰調校為香港時間，可延遲大概30分鐘（即亥時係晚上九點半前一兩分鐘至晚上十一時半之前一兩分鐘）。出行向正東方迎財神，西南方迎貴神。講呢啲似乎迷信，不過一年一次，中國又未好似日本咁脫亞入歐，廢除農曆，民國時期，有句順口溜──好似係：官府行陽曆，民間紀夏時，我地講吓曆法五行，好平常箒。肥仔K在去年十二月尾去日本旅行，既跟隨日本人在一月一日元旦日去明治神宮，又在淺草雷門觀音上香（兩個地方都逼到爆），跟住買咗一本日本猴年運程書，可見西化咗嘅日本人根本係實行曆法「雙軌制」，並未完全「脫亞入歐」，我地香港人更加唔會啦。馬克思主義係百分之一百外來勢力，1949年10月佔領中國大陸之後，共產黨大力清除舊習俗，但自四人幫倒台，進行「改革開放」之後，中國大陸民間又興起五行之說，算命書、風水書大行其道，據講去年呢個市場（即風水算命書）銷售量高達50億元人民幣，幾令香港啲運程書作者流口水！不過香港人帶書報雜誌回鄉過年，千萬要小心，因住冇運行。過年前一次「團年式」飯局，地產F話佢有兩位朋友到深圳開會，一人帶一本「亞洲周刊」，俾羅湖海關搜出，以前最多被充公，警誡兩句嘅唧，點知呢輪「風聲緊」，海關充公兩本亞洲周刊之後，要填表報告等上司蓋印，哎，一等就係三小時。兩人等到面青，驚住會成為合法出境嘅李波，佢地早已醒目，唔帶壹週刊嘅啦，點知帶親近中方嘅亞洲周刊都唔得啫。大家北上，最好帶梳蕉算嘞，唔好帶書本雜誌呀！