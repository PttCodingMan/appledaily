今日大年初一，《蘋果》娛樂版找來十二生肖女郎一連三日到賀！事業、愛情走勢強勁的猴女蘇麗珊率先與讀者拜年，蘇麗珊本命年犯太歲代表多變動，她今年憑《哪一天我們會飛》角逐香港金像獎「最佳新演員」，往後日子希望全情投入電影工作，她說：「嚟緊參加金像獎，最想係拍好多好睇嘅電影，同夢想嘅導演合作。仲有會學車、學鋼琴、學泰拳同瑜伽，都希望可以一一實現。」
周嘉儀幸福增磅
年初完成了10年馬拉松夢、肖雞的劉心悠猴年運程非凡，不單紅鸞星動有望締結良緣，正、橫財都很好。已經榮升CEO不想再被稱為BB的心悠笑說：「𠵱家未有對象，緣份要嚟就嚟，或者都會閃婚，閃即係估唔到囉。所以覺得健康緊要啲。」屬狗的前新聞之花周嘉儀，去年離開大台後到證券公司擔任董事，感情也有着落，與經民聯立法會議員林健鋒的34歲公子林凱章拍拖，未知是否太開心，嘉儀笑言增磅不少：「聖誕後好多應酬飯局，真係肥咗好多，要節制吓飲食，同埋要做運動keep。」已為人妻的陳爽屬豬，前年一索得男誕囝囝Adrian，問她會否追生猴B？她笑言：「如果係都幾好，猴同豬都夾㗎，不過一切隨緣啦。」陳爽今年情人節會在加拿大工作中度過，她說：「本來想同老公去杜拜旅行，𠵱家要睇吓啲期，去得成會帶埋囝囝，讀萬卷書不如行萬里路。」
蘇麗珊　靈【猴】獻瑞
【財運】正財就無乜大起跌，反而橫財唔錯，投資可能有意外之財【感情】舊年紅鸞桃花，今年仲有可能結婚，因為猴年犯太歲，有喜事沖喜會減輕負面情緒【健康】因為犯太歲要小心易有損傷，尤其農曆七月，最好去外遊散心【事業】只要肯努力，會不斷有貴人扶持，不過就要小心有小人記者：楊潔雯攝影：林德雄服裝及形象設計：FAME GLORY化妝：Leo Tam@Annie G.Chan髮型：Nat Chan
劉心悠　金【雞】報喜
【財運】正財橫財都好好，仲有中獎機會，但係要小心左手來右手去【感情】今年會同異性特別投緣，若然感情成熟嘅仲有望拉埋天窗【健康】可能都有啲小病痛，但整體都唔係太大問題，定期檢查有備無患【事業】權力地位名氣提升年，打工仔可以努力爭取升職記者：何永寧攝影：陳志嵐場地提供：鐵板燒海賀（The ONE）
周嘉儀　長長【狗】久
【財運】投機太重嘅事最好唔好掂，今年有好大機會破財【感情】算係較為平淡一年，不過平凡是福，一切隨遇而安亦無不可【健康】仍然要小心飲食，要多爭取時間休息【事業】發展較為反覆，多奔波勞碌，仲有唔少是非，最緊要唔好太執着，小心處理人際關係記者：羅慧敏攝影：林德雄
陳爽　如【豬】如寶
【財運】正財唔錯，投資會獲利，但小心橫財就唔太適宜【感情】有異性緣，感情生活可以多姿多采，有機會搵到合適伴侶【健康】最緊要小心保重，有小病痛【事業】過完夏天就會有唔錯嘅事業發展，甚至會有升職加薪機會記者：小米攝影：陳順禎場地提供：Habitat