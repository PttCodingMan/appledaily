【中環】賭王四房公子何猷亨與女友陳瀅公開戀情後，不時見到兩口子甜蜜拍拖，前晚他們又出動，去了中環玩嘉年華玩足近兩個小時，但今次並非二人世界，約埋十優港姐麥明詩及律師男友林作齊齊鬥閃。最初兩對戀人兵分兩路玩攤位遊戲，猷亨與陳瀅玩掟波，猷亨見天氣凍脫了外套給女友披着，自己只剩一件短袖上衣，在女友打氣下他的眼界奇準，更贏了大獎的《大英雄聯盟》大公仔，𠱁得女友以閃爍眼神及高八度聲線讚男友：「嘩！你好犀利呀！」二人拿着一對紅白公仔打情罵俏，毫不介意在公開場合大放閃光彈。
兩對戀人狂自拍
另一邊廂，平時低調拍拖的麥明詩，在寒冷天氣下亦不介意公開被林作搭膊頭、攬實互相取暖。林作全程拎着啤酒，不過見到女友要去廁所，即幫手拎手袋守候，之後還拎出手機與女友自拍。之後兩對戀人會合，齊齊玩機動遊戲盪鞦韆，未開始前兩對戀人狂自拍，升到半空時麥明詩與陳瀅更開心拍片，不過事後二人選擇性地只擺自己的短片及二人合照圖片上Ig，猷亨及林作均「被失蹤」，而陳瀅在半空中時跌了白色cap帽，猷亨玩完遊戲後第一時間細心幫她拾回。採訪、攝影：畢紹基、潘冠恩、吳耀輝