好多人只擔心拜年過程當中會遇到的尷尬處境，
【扮靚籽：男女之間】卻沒有想過事前的準備與後來的跟進，兩位禮儀培訓導師這次列出拜年三部曲，各階段要注意的事項，讓大家都可以醒目地拜個好年！
梁伽傑Nickel
．Charmant Consulting創辦人．資深禮儀教育專家．教育管理學博士
Rigel Ng
．Touch Up Group教學部經理．資深色彩、禮儀及形象導師
首部曲：拜年前做功課
探路：問清楚伴侶父母的性格喜好，好讓自己有更好心理準備，增加見面時的話題；如有不吃的食品，也需要先讓伴侶向家長表明，避免在招呼你或晚飯時才推卻產生尷尬。
衣着：跟伴侶夾一夾衣着，但不用情侶裝（太over了），只要兩人衣服中一種色系相同便可，會給人相襯和舒服的感覺。最重要的其實是襪子，完整度一定要達100% ! 而且襪子一定要夠長，盡量不要露出小腿肉和腳毛。女生化淡妝，遮住黑眼圈，塗點唇膏顯得精神就好。
禮物：一定要預早購買較特別的禮物，最好是有「故事性」的，例如禮物的背景、生產地資料、產品出名之處等，可帶起話題；送自製的糖果餅乾亦是好的選擇，可顯示出自己的心思；如果實在是太趕急別無他選，就選有意頭的禮物，例如：金色糖果——金銀滿屋；餅乾——生活充滿趣味；鮑魚產品——年年有餘等。
二部曲：拜年十大處境執生法
N：Nickel　R：Rigel
入屋叫人後……
R：梗係唔好周圍走啦，尤其不可以走入任何房間，也不要隨便打開雪櫃，除非獲得屋主邀請。
世伯伯母遞上全盒，應選擇哪款糖果？
R：女生最好唔好選擇食瓜子，因為吃的時候要咬殼又要伸脷，樣子比較醜怪，選易打開的糖果或可直接放入口的杏仁等最好。男生剛剛相反，有些上一輩的家長會認為食瓜子食得利落代表做事同樣乾脆，自命食得叻的男生可以一試！
倒瀉茶點算?
N：出門時要帶紙巾甚至濕紙巾，遇上這些尷尬情況就可及時整理抹乾；另外帶定紙巾還可用於吃糖果瓜子時盛着包裝紙和瓜子殼，觀感有禮貌和整潔很多。
伯母和親戚叫打麻雀，戥唔戥腳好呢？
R：可以，但唔識打一定要出聲；讓賽鬆章當然好，但如果對方牌章非常厲害，你讓太多或會引起對方反感，最好有贏有輸，收放自如。
可以飲酒嗎？
R：如果只是下午拜年，就不太建議飲酒。如果晚飯時大家一起飲的話可以隨心加入，當然最重要是量力而為，不要喝醉。
長輩派利是時……
N：好多男生冇手袋，會直接把利是袋到褲袋，其實傳統接利是應放在胸前，代表誠心接受謝意，放在後褲袋一來冇禮貌，二來坐着也容易掉出來，建議男生穿着有暗格的casual西裝外套，動作會優雅很多。
伯母叫我食糕，當然要食，但真係唔想食囉！
R：婉拒說自己剛吃了其他食物，不太餓，而且一會後要跟大家用餐，想留肚食正餐。
世伯問我黃絲定藍絲，吓？
N：拜年盡量避免談及政治，如果對方跟你的取態一致當然可以繼續討論，但若果相反，最好只點頭微笑，或反問對方看法，盡量讓對方發言，免卻磨擦。
表姐表弟好似好好傾，應該可以做朋友。
N：在未熟悉的環境最好對所有人存有尊重之心，就算對方年紀相若，未肯定伴侶與他的友好程度之前，都不要輕易亂講說話，以免給人無禮和輕佻的感覺。
伴侶去咗招呼親戚，自己坐埋一邊好悶啊！
N：主動幫手遞茶遞食物、幫忙清潔，讓自己處於support的位置；再悶都不要玩手機，試試讓座給其他親友，主動提議幫他們拍照等等，扮忙一點投入對方家庭多點才是加分之道。
三部曲：拜年後要跟進
表示謝意：記得離開時要對長輩們道謝，而在離開以後，也應該叮囑伴侶要對其父母再三表示謝意，這是有交帶的表現。
散場啦，伯母問我攞facebook！點算呀？
平生不作虧心事，梗係要add啦，有不同戶口的可以選擇將世伯伯母分流到哪一邊，沒有的話也可設定不同私隱度，但平日生活檢點還是最重要。
父母有話說
其實去拜年見家長又唔使驚，好多過來人都話，其實佢哋都好casual㗎！
吳浣儀（演員）
三女一子，一女已婚
「自己包容度好高，只要有正當職業就得，乜打扮冇問題，我自己一定唔問人工、買樓嗰啲，後生返工已經辛苦，仲上嚟俾我盤問做乜喎；我自己唔好打牌，禮物更加冇所謂，拜年開開心心咪好囉。」
何太（涼茶舖店店員）
子女已婚
「唔好又食煙又講粗口，端莊、斯斯文文就得啦，男仔戴耳環都OK，最好有幽默感，唔好咁cool囉！」
黃先生（兼職的士司機）
兩子，一子已婚
「阿仔的女朋友上嚟唔使濃妝，有正當職業、打扮普普通通得啦，我好casual，拜年禮物象徵式箒，最緊要佢兩個OK，成世人又唔係我同佢相處，上到嚟唔好窒我就得！」
王先生（生意人）
兩女已婚，剛抱孫
「太潮都有啲接受唔到㗎，不過談吐緊要啲，污糟真係搞唔掂，自己衞生都搞唔好，點照顧阿女。上嚟拜年送生果啦，大家有得食，錫阿女唔刻薄佢就得；有禮貌，即使怕醜唔係好出聲，其實我都理解的。」
記者：容慧心攝影：伍慶泉、徐振國、楊錦文、陳永威編輯：黃仲兒美術：吳子豪