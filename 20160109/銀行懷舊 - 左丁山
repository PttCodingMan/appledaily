一位讀者Peter自溫哥華來電郵，話多謝本欄「悼梁偉豪先生」一文，令佢更多一點認識「我老婆個表哥」。寫專欄往往有此「良好副作用」，事實上，不少三四十年前在中環顯赫嘅人物，今天中年青年一代，未必認識，例如賓架P日前提及「祖堯邨」，或者好多人未必知道「祖堯」姓乜！本欄偶然提起一啲長者前輩，不時引起共鳴，主要係「蘋果」網上、網下讀者眾多之故。梁先生係大賓架之時，經濟數據唔容易搵得到，唔似得今日各大銀行、證券行紛紛發表公司企業及各行各業嘅研究報告，加上大量各國政府經濟數據，令從事信貸業務嘅人員有可靠資料參考。當年（50、60、70年代）嘅貸款部人員必須與本地中小企客戶保持十分緊密嘅聯絡關係，恒生銀行有專員負責與客戶聯絡有關紅白二事，禮貌周到之極。左丁山老友賓架P直至今天仍維持此作風，凡客戶大股東、老闆、重要董事或往來深交遇上白事，一定親自代表銀行到靈堂鞠躬。梁翁當時為求一手資訊，幾乎晚晚出外應酬，酒家名店，巴記、甘記、杜記皆見其蹤影，又與同輩銀行家呂培英先生、曾永康先生等創立「志同會」，該會邀請本地高級華人銀行家（總經理、董事級）加入聯誼，定期午宴晚宴，分享各類資訊，凡香港經濟大事、商家消息，與亞太區華人銀行界聯絡等等，做到十足十。「志同會」創會至今逾40年，長期由陳有慶先生做會長，幾年前陳會長覺得要追上時代，「志同會」不應只有本地高級銀行家成為私人聯誼會，得會員大會同意，來一個大改組，變成「香港金融業志同會」，廣徵證券界、保險界高層入會，推選陳會長公子陳智思為會長，於是會友數目大增，儼然成為一個「金融業功能組別」，對香港金融中心之發展，可以貢獻一份集體智慧。左丁山得梁翁引薦加入「志同會」，已超過三十年，曾跟隨志同會訪問台灣，（1995年劃時代安排中銀香港行長周振興先生及其他中資銀行董事長或總經理隨團訪問台灣，拜訪央行行長許遠東，為兩岸金融界交流創先河）及出席世界華商銀行會議，增加不少見識，飲水思源，皆拜梁翁所賜。左丁山在美國銀行時，雖不屬梁翁部門，而在所謂（Local Corporate）（即本地大企業、上市公司、銀行同業的信貸部門），但不時趁餘暇向梁翁請教，他的金句至今不忘，就是「細路，你未知A先生嘅妾侍住喺邊度之前，唔好信佢clean loan（無抵押無擔保貸款）」，最初以為梁翁太過份，幾年後自己在其他銀行負責貸款，遊走東南亞國家之間，方知其精妙所在及真正之含義。