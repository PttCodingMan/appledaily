以今時今日的曼聯來說，基本上已再沒有必勝的賽事；不過，他們在英足盃第三圈迎戰英甲錫菲聯，紅魔實力的確高幾皮，加上錫菲聯又以爭升班為首要目標，一於再信紅魔一次，捧他們[-1]的「主勝」。曼聯今季引入不少有實力球員；不過球隊近九仗亦只得一勝；雲高爾亦被指帥位危危乎，因此今仗一定努力爭勝。縱使紅魔近況頹，但陣中不乏高質素球員，如安東尼馬迪爾及桑馬達等，在周六時亦料會精銳盡出，以保持爭盃希望。錫菲聯目前英甲位列中上，但球隊旨在爭升班，就算前鋒比利沙柏腳風頗順，受讓不宜高估。
諾域治近況佳可擋曼城

其餘英足盃心水，較看好諾域治及諾咸頓可藉主場之利保不敗。諾域治的對手雖然是曼城，但藍月亮近五場僅兩勝，又續缺隊長兼後衞高柏尼，文加拉又上陣成疑，後防或有漏洞。諾域治近四仗贏三仗，又試過賽和阿仙奴，受讓半/一下盤可博。諾咸頓雖是乙組仔，但近10場九勝，今迎升上英冠後明顯不夠班的米爾頓凱恩斯或能爆冷，吼[+1]「主勝」。文:吾中