裕美近日被指背圈外人老公林恩浩（Jason）暗交無綫藝員黃子恆，連日更爆出當中涉家暴和疑有情慾短訊，裕美日前聲稱正搞離婚，Jason昨日凌晨卻拍片踢爆冇辦離婚，更寸爆情敵黃子恆，呼籲他蒲頭解畫。而昨晚黃子恆在將軍澳首現身，表示認識裕美時，對方指已跟老公分開。
人妻裕美上周被爆暗交黃子恆，被拍到在男方家過夜，裕美即表示與丈夫林恩浩搞緊離婚，數日內裕美夫妻間的朋友連環爆料，除指裕美曾遭家暴，還有疑似裕美和黃子恆的情慾短訊截圖、怒斥黃子恆是人渣聲帶，事件主角裕美日前在社交網拍片自白，Jason昨凌晨在facebook貼自拍短片，呼籲黃子恆蒲頭，昨晚7時許，黃子恆即現身解畫！
Jason懇求放過裕美
過去幾日被指潛水的黃子恆於昨晚7時許，在將軍澳坐城巴返電視城開工，被本報獨家撞正。對於Jason指控他搞其妻，愁爆的黃子恆被問到與裕美甚麼關係？他雙手合十說：「我暫時有啲嘢處理緊，唔回應住，唔該晒。」問與裕美有聯絡嗎？黃子恆想了想，吸一口大氣說：「其實喺我識佢嘅時候，佢同我講佢哋（與丈夫）分開咗，我知道呢件事𠵱家影響咗好多人，好抱歉。」說罷即匆匆上車，並解釋連日都開工。至晚上9時許，黃子恆返電視城接受訪問，問有看過Jason的短片？他說：「我知道有呢件事，但未睇過。」再問有聯絡裕美嗎？他說：「由第一日開始（報道），當然有通電過，因為都想了解原因。」綠帽疑雲令Jason非常困擾，心情大受影響，他昨凌晨在facebook貼出一條名為「給我受影響的朋友同家人！」自拍短片，身穿白恤衫的他嚴肅宣告：「對於連日嚟嘅報道，我想同我嘅朋友同家人講聲對唔住。我並冇收過自己即將離婚，或者搞緊離婚，我自己聽到都好愕然。」他又懇請友人不要再「放料」，他表示聽聞裕美發燒：「請你哋放過佢，畀啲空間佢，放過大家。拜託。我係一個男人，我會出嚟承擔。黃生（黃子恆），如果你真係鍾意裕美嘅話，麻煩你出嚟承認，唔好再畀裕美一個人受千夫所指。裕美其實係好單純，請大家保護佢，唔好再落井下石。」
裕美失聲臨時甩底

裕美昨午原定要在馬鞍山出席「618防毒音樂會」，惟她抱恙兼失聲臨時缺席。此外，昨也有報道爆出有一條疑似Jason聲帶，內容提及「可以做冧條仔」，Jason任職教會執事父親林萬榮擔心兒子婚變，他日前在fb留言：「黑暗盡頭，可有光芒？」採訪、攝影：黃曉程、朱志聰、張俊銘