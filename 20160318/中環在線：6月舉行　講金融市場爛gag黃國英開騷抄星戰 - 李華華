一向金句多多嘅豐盛金融資產管理董事黃國英（Alex），鐵定今年6月11日捲土重來，再喺灣仔伊館舉行talk show，噚日佢喺社交網站上載咗初步宣傳海報，玩花臣，搞二次創作《星球大戰》，主題又叫做「財力覺醒」，不過呢個海報似乎爭啲氣勢，兼且有些少山寨feel，唔該執執佢。
市靜怕門票滯銷
Alex以星戰做talk show概念，主要因為佢旗下基金重倉持有迪士尼股票。海報上，Alex着住老西揸激光劍，再襯宇宙背景，十分搞笑。Alex話，呢個海報只係初步設計，會再做後期整理。講番個show，佢由2013年起連搞兩年，但發覺成件事太過困身，於是舊年停辦一年。累積兩年嘅金融大事，𠵱家諗gag反而易咗。佢認為，寫劇本唔難，反而因為近排市況好灰，即使門票下月先至公開發售（每張300蚊），佢家陣已經擔心滯銷。佢會送600張門票畀客戶，賣過千張左右，到時肯定唔會冇人去睇，但係門票滯銷始終肉酸，所以佢未度好講稿，𠵱家就度橋宣傳，暫時吸睛亮點係搵到航空公司贊助黃金海岸機票，現場舉行抽獎。今次talk show題目係「財力覺醒」，Alex話，因為市場已經開始對個市冷感，所以要「覺醒」，佢認為，唔少香港人仲係冇乜理財sense，希望大家唔好除咗買樓，就冇其他投資，投資乜嘢，就要入場睇囉。佢個show上半場會搞金融市場爛gag，下半場先講投資，再利用口訣，教大家長線投資操作。李華華mailto:LiWaWa@AppleDaily.com