這天澳洲騎師大旺，話口未完第五場三班1000米直路賽，又係澳洲騎師贏馬。主角係重臨客串一天的貝湯美，佢接手大摩馬房上次初出谷草包尾輸15馬位，甄子丹與蔡加讚的聯名愛駒「宇宙車神」，開跑時為10倍冷門。不過呢匹三歲澳洲自購馬換配備除眼罩加頭罩，兼轉過嚟沙田跑日馬，大半程按住居中，拉士百幾米於貝湯美左手車輪鞭催策之下，「宇宙車神」開行Turbo風馳電掣般，從馬群中穿插而上，輕鬆擊敗輕磅馬「運來寶寶」勝出，單Win及組合獨贏A3，分別派104及28元。貝湯美昨日在澳洲蘭域馬場中三元，這天再在沙田馬場贏馬，由澳洲威到香港！「運來寶寶」着綠燈大注落飛開跑，史卓豐冇騎錯只係輸實力，人馬合作力保一席亞軍，此駒搭「宇宙車神」連贏位一度受巨額過關影響，最終以32倍跑出，帶挈幸運兒滿載而歸。今場三、四名分別蔡明紹「雄霸」及何澤堯「忠心義氣」，開出八萬四千蚊四重彩。上次「宇宙車神」初出跑谷草夜馬，甄子丹當日下晝出席打吡活動，晚上同老婆汪詩詩、妹妹甄子菁、蔡加讚及汪圓圓夫婦等一大班人齊集現場打氣，馬會CEO應家柏亦在旁幫「宇宙車神」加油，最終卻敗興而回。點知今次完全冇人撐場卻贏，凱旋門拉頭馬時，只見大摩、副練王志偉及工作人員，場面十分冷清。