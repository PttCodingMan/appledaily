潮流興響朵，叫人乜生乜小姐out㗎喇，家陣叫人要叫埋職銜，所以唔好嗌八方做八方，要叫李記者，走在時代「尖啄」嘅自由黨榮譽主席田北俊跟上潮流，尋日喺fb咁講︰「唔好叫我田生，叫我田議員。」。知喇知喇，八方都唔敢叫田少，要改口叫田議員喇。田議員可能略嫌齋留言都唔夠霸氣，直頭po埋立法會辦公室個水牌，金底黑字寫住「田北俊議員」，好閃囉！除咗留言，識睇梗係睇埋hashtag，田議員用咗嘅hashtag包括「懶巴閉」、「呢D埋叫氣勢囉」同埋「維港水位」。至於網民反應，唔使估喇，到噚日下午6點幾，like都8,000幾個，哈哈有2,300幾個。