劉德華昨日到商台宣傳《特工爺爺》主題曲，難得民間特首出巡，商台在官網玩直播，甚至連員工亦瘋狂集郵，拿着相機在直播室門口等影相。華仔接受老友鄭裕玲主持的節目訪問，談到每次出街都受到很多fans包圍，華仔說：「我又唔會話好少出街，正常喇，不過我又唔會扮鬼扮馬，最多都係戴口罩，好少戴黑超，我覺得好老土，扮明星。」接着又提到日常生活事，他坦言自己會親力親為買衫兼剪髮：「我會睇雜誌，有陣時會有人送，但係我會自己上網買，又或者去shop度買，但係我會夜啲先去買。」講到頭髮方面，華仔笑說：「啱啱今朝先自己剪咗，我鍾意啲正正經經，唔會古靈精怪。」華仔亦自爆復活節放了十天長假期與家人外遊充電，還主動談及湊囡囡生活，他笑說：「我喺屋企玩跑步機跑步，佢（女兒）突然會走過嚟，之後會忍唔住陪佢玩。」撰文：唐琛悠