梁特要擺官威好簡單，開聲就得，咁做行會成員又得唔得？是咁的，立法會行政管理委員會每個月嘅例會，都係逢星期二舉行，3年幾以嚟都係咁，不過今個月開始就改為星期一，原來係要遷就行會新貴、民建聯葉國謙囉。上個月底葉議員升呢雙料議員後，立法會秘書處就徵詢行管會委員意見，改例會日期好唔好？有唔少泛民議員梗係話唔好，但難敵建制派人多勢眾，結果反對無效，今個月起就變成星期一。眾所周知行會又係星期二開會，所以唔少泛民私下都認定，係因為葉議員入行會後唔想撞會，於是要求改期，仲話既然葉議員開唔到行管會，咪讓番個位出嚟囉。八方搵過葉議員回應㗎，可惜佢冇聽電話。