話就話餸菜要色香味俱全先吸引，但出名難食，都可以殺出血路，明將就是成功例子，招徠到大批挑戰者幫襯之餘，仲曾經紅到日本。創意爆棚的日本仔都深明此道理，有人推出賣相令人反胃的便當，竟引來食客爭崩頭購買。聚合日本次文化的「niconico 超會議 2016」展覽，會場中有個數量限定的便當「ホラー弁当」，以恐怖賣相作賣點，由食物砌成驚嚇人樣，有腸仔扮手指、茄汁扮血、鵪鶉蛋扮雙眼，砌到樣衰衰，用料又無乜誠意，都估到無啖好食，仲賣大約港幣85元，誰知吸引到好多人搶住買。便當中還附有證明書，證明你成功搶到貴價核突樣食物。有食客將便當相片上載到網絡後引來迴響，網民紛紛分享之前食過的地獄便當，賣相全部都好倒胃口，食得晒的都是勇者。記者：臧諾資料來源：youtube, gameover