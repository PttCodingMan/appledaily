堪輿學家麥玲玲早前由英女皇伊利沙伯二世的生日，推算她是大富大貴命格，「神算」麥玲玲直指英女皇旺她，所以今晚六合彩的1.5億彩金，她考慮用相關號碼作投注。昨日麥玲玲到尖沙嘴柯士甸道投注站落注，並向市民醒貼士，又為已落注市民的彩票「加持」。
六合彩連續8期頭獎懸空，累積頭獎彩金1.5億元，今晚9時半會攪珠，全城出動爭中獎。堪輿學家麥玲玲早前為90歲大壽的「事頭婆」英女皇伊利沙伯二世算命，指她一生衣食無憂，大富大貴格局。上期六合彩，「神算」麥玲玲提供了8個幸運冧巴「1、5、9、12、14、23、27、42」，結果開彩中了兩個號碼，今晚麥玲玲再出擊，昨日她一身利是封打扮現身尖沙嘴柯士甸道的馬會投注站落注，還大派貼士，自爆會用英女皇生日日期落注，市民爭相要麥玲玲為他們的彩票「加持」添運。
彩票加持
昨午3時許，麥玲玲現身柯士甸道投注站，當時站內人龍不算長，她搞爛gag說：「世紀六合彩，希望可以攞個彩。」然後即入投注站畫飛，又向排隊的市民賣口乖說：「排到你就啱啱中。」最後麥玲玲只買了一注，利用10元博1.5億元，實行刀仔鋸大樹。投注站內外的市民都向麥玲玲集郵，其中拿着5張彩票的Connie走近，麥玲玲識做說：「係咪要『加持』？你買5張咁多，係中一張都中。」而帶着兩童的父母也上前合照，麥玲玲頓成人肉佈景板，她笑言：「佢哋見到我好開心，我似招財貓，大家傾兩句，睇吓買咗乜。」
問到下注貼士，麥玲玲表示昨日和今日落注有分別，因為財位和時辰有差異：「今日（昨日9號）辛卯日，叫開日，開有天開嘅意思，生氣勃勃，今日買着數少少，快人一步。聽日（今日）就閉日，有隱蔽意思，閉就係娶老婆困住個老婆等佢唔出街，閉係用嚟收埋藏寶，所以聽日買就應該自己去，唔好同人夾，買完就收埋張六合彩，冧巴都唔好同人講，贏嘅機會高啲。聽日財位喺南區，香港仔、鴨脷洲、淺水灣、尖沙嘴同紅磡落注都有利。」
宜鮮色衫
時辰方面，麥玲玲說：「聽日（今日）早上9點到11點，下午5點到7點都係好時辰。」她教路用自己的幸運數字或貴人的生日數字選落注號碼：「老婆仔女，將啲數字調亂吓，生日或有關數字都會旺自己。」到底誰最旺麥玲玲？她衝口而出說：「我當然覺得我哋嘅『ex事頭婆』（指英女皇伊利沙伯二世）非常之旺我，將佢生日有關數字調亂嚟買。由於聽日係閉日，我就唔公開數字，佢生日都公開咗。」根據資料顯示，英女皇出生日期是1926年4月21日的凌晨2時40分，餘此類推2、4、19、21、26和40都會是麥玲玲的心水號碼。除了方位及時辰，麥玲玲指衣着顏色配搭都利財，當然最好是鮮色較佳，切忌灰黑沉色，她繼續分析：「聽日（今日）可以多啲黃色嘅嘢。」麥玲玲昨穿紅色外套，她自爆有用黃衣打底。採訪：楊定攝影：陳志嵐