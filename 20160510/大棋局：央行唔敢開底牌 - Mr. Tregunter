留意近期各國央行動作，會發現一樣嘢，就係個個都話自己底牌係吸手煙，不過唔開住。自今年初日本實行負利率後，只要央行一出招市場就反轉嚟行，即若出招寬鬆，貨幣反而轉強。於是各國央行有顧忌，睇定啲先。美國係最先用呢個方法，由停QE開始，耶倫念加息緊箍咒一年有多，利率就快加、好快加、即將加，咦咦哦哦講咗成年。到落實加息後暗示今年會加息4次，再而又話睇定啲，改為可能加3次、2次，任何一次利率會議都可能加但又唔一定加……完全唔理聽眾幾咁難受。當市場預期美國減慢加息步伐，下跌中嘅美元又跌唔落。日本推出負利率後日圓反而轉強，睇住日圓係咁升，黑田東彥、麻生太郎先後多次講有好多對應政策，一開底牌你就驚，但越講日圓越升。等到利率會議以為有招出，點知縮手冇動作。上個月美國財政部亦將中國、日本、德國、韓國、台灣列為滙率觀察名單，警告唔好頂爛市。上升中的日圓反而冇再升，定咗喺到。歐洲央行比日本更早實施負利率，同樣出現歐元不跌反升現象。歐洲央行擴大QE、加大負利率，歐元插一轉就倒升；上個月尾歐洲央行會議冇推出新刺激措施，歐元升一升又微跌，然後停咗喺到。
賣預期兼拖長嚟玩
話自己底牌吸手煙但唔開住，其實就係賣預期，各國央行都喺到賣預期。美國話自己加息路徑係3%至4%，從美國嘅財政狀況推算，理論上唔可能超過6%，實際最多4%左右（詳見舊文《美國會加幾厘息》）。如果平均一年加1%，3、4年已加完，拖長嚟玩美元偏強狀態就可以玩耐啲。日本央行揸日本國債發行量35%，量寬速度不變，2017年底會揸到50%；日本ETF個池約16萬億日圓，日本央行又揸咗60%。黑田東彥早前講過，貨幣政策可能已經失敗。因為已被大眾睇死日本央行嘅貨幣政策操作空間有限，每出一次招就越接近冇招，唔出招反而有預期。歐洲國家之中，丹麥因為唔係用歐元，由歐洲央行減息開始，丹麥克朗已有升值壓力，所以係最早實行負利率的國家，玩咗4年，而今年1月7日已將存款利率由-0.75%略略升回-0.65%。IMF對負利率嘅研究係，最好控制-0.75%內，超過-0.75%負面效果會反噬，超過-2%則會出事。歐洲央行現時隔夜貸款利率0.25%，隔夜存款利率則為-0.4%，同樣再玩嘅空間有限。而且歐元區多一個問題，只要歐元太強，又會炒歐債爆煲問題。各國央行心領神會退路已經無多，底牌一日未開都可以玩預期，如薛丁格的貓，唔開大家仲可以估多陣。央行留一手，賭美元轉弱嘅人敢唔敢現價大手追沽？賭日圓轉強嘅人敢唔敢現價大手追揸？央行想要的就係咁嘅狀態。Mr. Tregunter本欄逢周二刊出