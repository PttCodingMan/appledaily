做得公關理應為老闆化解「關公危機」，但做公關做到送個「關公」畀老闆，真係出晒位！八方講嘅係「白宮發言人」、新聞統籌專員馮煒光（圖），佢噚日喺《頭條日報》以題為〈人格謀殺案〉撰文，原本想話泛民、傳媒「人格謀殺」佢老闆、特首梁振英，但成篇文數晒梁由參選前至今嘅重大醜聞同傳聞，好似選前有關梁婚外情報道、佢同地產商關係、收受澳洲上市公司UGL5,000萬港元事件、以至最近行李門風波等等。雖然馮煒光聲稱所有醜聞係查無實據、完全係對佢老闆「人格謀殺」，但有政界中人同八方講，好多事件只係梁特以語言偽術否認，若真係無中生有嘅「人格謀殺」，梁民望會咁低？
重溫選前傳婚外情
政界中人又話呢篇文最大作用，其實係幫大家重溫一次梁有乜醜聞，好似呢篇文就提醒佢，原來梁都有過婚外情傳聞。