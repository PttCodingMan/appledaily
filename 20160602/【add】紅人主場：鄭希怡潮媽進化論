今年34歲的鄭希怡（Yumiko） ，2002年初以組合3T出道而為大家熟悉，轉眼已經十年人事，並於2014年結婚榮升人妻，去年Yumiko更誕下囡囡梁子柔（乳名：梁浸浸）變身人母。梁浸浸樣子精靈可愛，難怪Yumiko湊女亦不覺辛苦，更謂：「覺得每一日佢都畀到我好多快樂嘅片段」。統籌：林妙萍撰文及造型：陳蔚渝攝影：郭賢興化妝：Circle Cheung of ndnco.co髮型：Sing Tam of Pi4.comYumiko自從去年榮升為媽媽之後，除了家庭生活與心態上有轉變，也與另一半的關係有微妙變化。
怪獸家長No Way
梁浸浸出世後，Yumiko自言變得沒有以前般執着，相比以前更容易開心，面對各方面都更有耐性，「以前同小朋友溝通唔到，可能係因為我冇耐性，𠵱家慢慢去學習，就算再同其他小朋友去相處，距離都近咗好多。」現今世代，不少父母都擔心子女會輸在起跑線，因而變成怪獸家長，問到Yumiko會否擔心自己變為一分子，「我唔擔心，亦唔可以咁，會叫朋友監視住我。」她更表示不期望梁浸浸讀書叻，只希望她在學校過得開心，「其實我好easygoing，我覺得要畀佢自己發展，而唔係幫佢plan好晒所有嘢，有時啲父母將小朋友睇得太過緊要，可能仲緊要過自己所有嘢，我好驚畀壓力小朋友，可能係因為自己都怕人哋畀壓力我。」
與老公想法一致
由兩個人變成三個人的小家庭，Yumiko坦言與老公梁學儲的關係亦變得更加親密，「我哋𠵱家有更加多共同話題，我哋各自出trip嘅時候，都會send好多小朋友嘅相或者片段畀對方，有咗小朋友之後又會經常一齊傾，將來畀一個點嘅環境佢，又或者遇到問題要點樣教佢，反而令我覺得大家嘅諗法都幾一致。」經常有人說女兒是爸爸上輩子的情人 ，Yumiko亦笑言梁浸浸對她與爸爸的分別很大，問到有否曾經因此呷醋，「我已經開始習慣，我原本都唔想再生小朋友，但我𠵱家可能會因為呢樣嘢而再生一個仔，當我返屋企見到梁浸浸對我同爸爸嘅分別有幾大之後，我覺得應該要有一個細佬。佢望住爸爸嘅眼神係完全唔同，可能呢啲就係女同爸爸嘅化學作用，所以我成日都話可能幾年後先可以同佢做best friend，佢先會同我傾心事。」
恨再做一次打女
Yumiko直至去年才與英皇娛樂結束15年的賓主關係，現在回復自由身，「𠵱家呢個階段我好享受自由嘅感覺，做自己選擇嘅工作，可能有時覺得呢段時間想陪多啲小朋友，咁就唔接咁多工作，呢段有彈性嘅時間，我覺得係最適合我。」雖然工作時會掛住梁浸浸，不過Yumiko最希望自己可以做到同時兼顧家庭與工作，已經學了4年打碟的她，早前亦因為女兒漸漸長大，抽空到上海擔任DJ打碟，「我原本諗住好細個就train佢自己一個瞓，但因為𠵱家成日要做嘢，可能返到屋企佢已經瞓咗，所以就決定同佢一間房，佢張床喺隔籬，咁變咗夜晚都有時間相處，可以望住佢。」全面復工的Yumiko，早前獲ViuTV邀請參加真人騷《G-1格鬥會》，雖然已學半年泰拳，不過因為另有拍劇工作而未能參加。她希望可以再拍到一套代表作，再做一次打女，「雖然以前試過一次，需要付出嘅時間同體力係好多，但係嗰種滿足感我覺得可以試多次。」
熱愛時裝變工作
因為熱愛fashion，所以Yumiko在2014年開設了網上時裝店whysocool，「自己好鍾意襯衫同留意靚嘅嘢，off season又或者vintage嘅嘢，將佢哋改少少，變成𠵱家用都靚嘅嘢，自己着完大家覺得靚嘅時候，有好大滿足感，所以好想將佢變成工作一部份。」Yumiko今年打算再落足力在時裝生意上，「會推出新collection，又會將網站不足嘅地方改善，因為之前陀BB到小朋友出世都冇時間去打理，覺得𠵱家係時候，所以想再做好佢。」
更多精采時尚內容，盡在 http://add.appledaily.com 。