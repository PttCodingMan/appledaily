唔知係因為雷神搭何良鋼鐵組合太勁，定抑或練馬師葉楚航本身倒霉，總之這天第五場四班1600米，就開出令前兩人雀躍，而葉楚航冇癮的賽果！情況係咁嘅，雷神今場騎大熱門3歲馬「領驫」13檔起步孭住131重磅，沿途前置跟放守好位，直路加速率先突圍，次熱門葉廐「琪麟穎」夥拍潘頓一心螳螂捕蟬，直路中段「琪麟穎」原本已於外叠將「領驫」冚過，眼看贏得之際，卻畀雷神力鞭「領驫」，後駒終點前後都輸，偏偏觸線一步影贏，兩大高手就此包辦32.5元大熱Q。結果「領驫」以原裝配搭於1600米重響勝鼓，單Win派20.5元，組合獨贏A1則派12元。呢匹三歲馬出自上季本地拍賣會，近三戰兩捷，季內四戰兩勝兩位全上名，表現大熟大勇，而今次係佢首勝三班賽，故馬主單同慶、單煜燊與單煜樂，可額外獲60萬元香港國際馬匹拍賣會特別獎金。值得一提，何良季內累積九次同雷神合作，豪奪七冠兩位，頭馬佔何廐暫時12Win超過一半，騎練合作威力可想而知。相反，葉楚航自去年11月8日沙田日賽尾場勝出「天才」後，一直贏唔番馬，守齋就快兩個月，期間加埋今場「琪麟穎」在內，亦只得兩次入Q，堂堂冠軍級倉口，可以話曳到你唔信！今場三、四名都係冷門，分別為「駕喜」及「非凡者」，四重彩派一萬一千幾。