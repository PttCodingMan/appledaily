潘頓這天處心積慮包辦盃賽孖寶，策摩廐「新力風」勝出洋紫荊短途錦後，第九場夥拍姚廐「包裝奔馳」問鼎1400米三級賽華商會挑戰盃。「包裝奔馳」一早跟前，直路走甩咗，勝望正濃之際，可惜告東尼卻唔放過潘頓，東廐「萬事勇」在鄭雨滇胯下齋跑最後百幾二百米，及時將「包裝奔馳」趕過擊敗，「萬事勇」繼前仗由吳嘉晉爆79倍大冷贏其士盃後，再以巨人殺手姿態勇奪華商會盃，是馬兒首度於級際賽建功，馬主張祖昌太太伍燕梅又踏足頒獎台，夠晒威水。而鄭雨滇繼「活力飛駒」奪2012年10月1日沙田短途錦標1000米三級賽後，三年多共39個月以來，再度於級際賽報捷。告東尼平安夜生日，不過今年牛一前後的谷戰及田戰，佢都冇馬贏，要到這天始憑「萬事勇」捧盃補祝生日，佢同鄭雨滇更係季內首度合作即贏馬。此駒今場落到10倍着綠燈開跑，落飛黨收到笑，組合獨贏3揀1開A2派64元正創新高，勝出練馬師則開B2並派101元。「包裝奔馳」捨難取易，棄香港短途錦標而爭華商會盃，無奈人算不如天算，影相不敵「萬事勇」做二奶；第三名為大熱門「詠彩繽紛」，幕後飛羅理雅用雷神都係贏唔番，第四名則係上次國際賽日一班1400米跑包尾的「豪逸」，四重彩派一萬蚊多少少。上屆華商會盃由摩廐「駿馬名駒」夥拍郭能勝出，騎練及馬匹三方今場齊打衛冕戰，結果僅得第八名，斗零獎金都拎唔到。