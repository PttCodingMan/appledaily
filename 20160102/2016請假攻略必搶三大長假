新一年又是一眾打工仔「密謀」攞長假的時機，如何放假放得最精明？《蘋果》為你解構2016年各個公眾假期，至少可拼湊出三大長假期，打工假只需請假2至4日，就可成功放到9至11日長假期，飛一轉歐美都綽綽有餘，有旅遊業界指今年愈來愈多人選擇短線深度遊，以慢遊形式體驗當地文化。記者 鍾雅宜 2016年的三大「長假期」分佈於2、3、4及12月，農曆新年由於有數天假期，享有5天工作人士只需多取2天假期便可放足9天，復活節及清明節因假期日子相近，打工仔有望「攞4日放11日」，至於聖誕節同樣有機會出現「攞3日放10日」的情況，其餘亦有不少日子可有望「攞1日放4日」，打工假不妨取一個短假小休。 東瀛遊執行董事禤國全指，上述三大長假均是港人外遊的熱門日子，尤其復活節及聖誕節更是外遊高峰期，參加旅行團的市民以5天團為主，以日本及台灣較受歡迎，澳洲團報團人數亦有增加趨勢。 不過，近年愈來愈多自由行客人傾向作短線深度遊，「以前如果假期較長，市民會揀去歐洲等地，但而家唔少人反而選擇深度遊，例如去7至8日台灣，東南亞、日韓都有，住下當地民宿，或者去台灣環島遊，亦有唔少人選擇以自駕遊方式由東京玩到本州或者九州。」 禤國全指，不少市民已提早預訂農曆新年的旅行團，暫時反應理想，旅行團以5天為主，自由行則多為6至8天，團價有升有跌，「日本可能貴大約5%，泰國就會平咗，都係大約5%左右。」 安俊人力資源顧問公司董事總經理周綺萍指，愈來愈多打工仔可享有5天工作，故不少人早在前一年，政府公佈公眾假期後便會盤算如何放假，尤其不少人一年內需多次外遊或探親，放假放得精明十分重要。她指明年有3次「長假期」，還有零星短假，數目較以往略多。 不過，大公司為免過多同事同時放長假，會訂立請假規矩，「可能要畀高層攞咗先，下屬要就佢，或者每個員工一年內唔准多次攞呢類長期，要同同事輪流放，甚至唔准太早攞定哂啲假。」她指中小企在請假方面較寬鬆，大公司較為嚴謹。 【攞假大法】(只適用於5天工作人士)1月1日至4日（請1日放4日，攞假日：1月4日） 2月6日至14日（請2日放9日，攞假日：2月11日及12日） 3月25日至4月4日（請4日放11日，攞假日：3月29日、30日、31日及4月1日） 4月29日至5月2日（請1日放4日，攞假日：4月29日） 6月9日至12日（請1日放4日，攞假日：6月10日） 7月1日至4日（請1日放4日，攞假日：7月4日） 9月16日至19日（請1日放4日，攞假日：9月19日） 10月7日至10日（請1日放4日，攞假日：10月7日） 12月24日至1月2日（請3日放10日，攞假日：12月28日、29日及30日）