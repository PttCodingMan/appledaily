以瑞士汁食譜揚名的太平館，是富本土特色的「豉油西餐」老店，對偏愛濃油赤醬的華僑銀行集團行政總裁錢乃驥來說，「有色有味」的西餐中食，絕非山寨，反而是更具「深度」的廚藝折射。從事銀行業近40年，大半生在彼邦外資行工作，踞扒隨時多過食飯，但他認為自己「一直係一個東方人，唔係鬼佬，諗嘢思維都係中國式，心底裏面係東方」。記者：劉美儀
自2007年加盟獅城第二大行華僑銀行後，錢乃驥已淡出本港銀行界，前年藉全購永亨（現稱華僑永亨），這位星洲賓架大班才重現香江。將來退休，落葉歸根，他亦肯定情歸華人社群，不會以歐美為家。「你唔覺得中國歌曲，比外國歌深度多好多咩？聽吓《風雨同路》、《無奈》、《沉默是金》幾有深度……我可以接受成日食麵包、沙律，但出trip幾日，總會想食番啲中國飯麵」。望着枱上4款熱辣辣非一般下午茶「小食」——焗豬扒意粉、肉醬意粉、葡汁牛肉飯、切成丁方的西多士，他邊吃邊着記者：「呢個真係好好食，一定要試，呢個好香，快啲食下……」
睇好業界　現在「更濃味」
愛上太平館，他說是小時候家住尖沙嘴，作風洋化的父母帶領光顧開始，「當時嚟講，係好吸引我嘅地方」！求學至畢業後首份工作均在美國，長期食「真．西餐」的錢乃驥，絕不看扁豉油西餐，反認為肉類經中式調味醃制後烹煮，較西式煎焗後才撒上鹽或胡椒，更合口胃。轉戰華僑銀行後，每月回港總不忘「嚟中環店一次」，歎杯濃奶茶、食個意粉或牛肉飯。金融風暴後，很多人認為銀行業光環不再，做CEO更是食之無味的重擔。但一貫積極樂觀的錢乃驥，仍覺銀行業其樂無窮，「好比濃味嘅食物，以深度計現在係更濃味！今日你要理解銀行業，要更深層次去掌握」。
平衡利害　滿足感倍增
銀行要照顧的持份者，由以往「股東、客戶及員工」，多了監管機構、媒體及公眾，「3個變6個，個個都唔可以忽視，挑戰性喺大咗」。但能夠在規管約束中平衡利害又開拓業務，他覺得滿足感倍增；故他仍鼓勵年輕人加入這行業，能一覽眾山，一鳥在手勝過百鳥在林。近40年銀行家生涯，錢乃驥最難忘經歷及最大滿足感，都與香港結緣。92年美銀派他及另一主管短暫回港，放售總行收購太平洋銀行後、不欲保留的太平洋亞洲銀行業務（包括港台澳門等）。當時已委任投行展開入標程序，但他們深入研究後，發現其生意獨特，盈利可觀，買家出價1年便可賺回，於是倒轉棋局，向總行反建議保留經營，最終獲董事會同意，太平洋亞洲易名美國銀行（亞洲），他回美不成反留港擔任舵手，一留便12年。今日銀行業只講去槓桿、削人手，不拆骨放盤還要營運，誰會支持？錢乃驥認為，任何時候都有人「話銀行業無人情味」，但他堅信提出非主流意見，關鍵是本身有理有據，「人很多時失敗，係因為自己都模棱兩可，騎牆無信心，或心中有私利」。從美銀亞洲過渡建銀亞洲，再轉投華僑，他感恩職場生涯這一站，是核心價值與自己東方理念相近、紮根亞洲的機構——重視人及客戶長遠關係，而非短利。正如他偏愛西餐中食，「肉醃耐啲味道更濃更香」，吃後齒頰流芳，回味無窮！