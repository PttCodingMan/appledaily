新世界發展（017）執行副主席鄭志剛一向鍾意藝術掛帥，8年前創立「K11」，8年後行埋可愛路線，創「D．Park」攻家庭客。佢呢次親自畫公仔，整咗隻「Donut」出嚟，仲話將來要發大去搞。
話自己鍾意食冬甩
鄭志剛最新傑作係以7億元翻新荃灣愉景新城，加個名「D．Park」，加強兒童玩樂元素。佢噚日出席活動時話，8年前自己30歲未到，搞「K11」覺得要型、要有文化創作氣息。家陣36歲，又有家室，自然着重家庭嘅需要，做生意都會諗埋呢一面。佢年幾前決定搞「D．Park」，同事幫佢畫咗8隻動物公仔，代表8種多元智能。佢諗諗吓覺得獅子、河馬、長頸鹿唔夠，於是親手畫多個小朋友公仔出嚟。「我同我細佬（鄭志明）都好鍾意蠟筆小新，所以有少少影子喺度」，佢又話自己有戴眼鏡，頭髮又gel埋一邊，所以個公仔都有啲自己嘅特色，「我又鍾意食Donut，咪改呢個名囉」。鄭志剛作為老闆，創作呢個公仔，當然唔收錢，但佢笑笑口話將來都要諗註冊，收番啲版權費咁話。大家咪睇小「Donut」，鄭志剛話明，會有更多嘢擺入去，例如人物性格、經歷等等，希望將來孵化出一個新角色品牌。嘩，佢咁搞法，將來會唔會好似富豪（078）太子女羅寶文幫愛犬製作卡通片咁，又整番套Donut卡通甚至係大電影呢？李華華mailto:LiWaWa@AppleDaily.com