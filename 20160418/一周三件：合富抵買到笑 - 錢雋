合富輝煌（733）唔計勁厚現金同相關利息收入因素嘅實際經營PE得2.5倍，平絕內地地產代理行頭之餘，喺線上線下虛實要兼備的時代，合富輝煌線下網絡，一樣值租，但街貨市值得7億元平到笑。合富唔計出售物業一次性收益6,100萬元，上年盈利1.6億元，增長10%，8.7倍PE，已經平絕全行。
持有10億淨現金
仲要咁睇，合富輝煌有高達10億元淨現金，簡單講，若果扣除現金、利息性收入因素，實際只係得2.5倍PE！合富輝煌淨現金係市值14億元嘅71%，現金牛之餘，再假定咁講，集團派晒淨現金出街，除息後市值，得4億元。又就算將金手指Value Partners揸住合富輝煌5.88%，擺入街貨行列，合富輝煌街貨市值都係得6.9億元。合富輝煌第二大股東搜房（美：SFUN），揸合富輝煌16.76%，係國內最大房產家居網絡平台，市值過200億港元，係合富輝煌街貨市值32倍！互聯網年代，線下網絡一樣重要，合富輝煌嘅線下網絡、品牌，一樣值租，呢個PE、市值，仲唔平到笑？若果keep住有線上大哥大有興趣，唔奇。唔扯咁遠，當合富輝煌今年盈利增長15%到1.8億元，同樣以扣除利息收入同現金因素，實際PE得2.2倍。內地行家世聯行（深：002285）今年預測30倍PE、樂居（美：LEJU）同三六五網（深：300295）12.7倍，合富輝煌平咗大大截！買合富輝煌，現價2.11元翻半番到3.17元計，今年實際PE都係得3倍幾，未有耐追到行家！錢雋細價股專家本欄逢周一、三、五刊出