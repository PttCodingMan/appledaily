入行十年的人妻謝安琪（Kay），前晚假紅館舉行尾場「拾回謝安琪數愛世界巡迴演唱會」後，正式暫別樂壇了！甫開場Kay即high爆說：「我今晚唔留力㗎喇，我想分享過去十年音樂路程冇枉過，令我驕傲！」為了有一個完美暫別，Kay請到偶像劉德華做尾場嘉賓，兩人又跳又唱《我恨我痴心》，Kay肉緊抱抱又用手掃華仔心口，觀眾尖叫拆天，唱完後華仔反客為主笑說：「再一次畀掌聲安琪！」還攬着Kay的腰落台令她冧爆。另一嘉賓樂隊Supper Moment就大讚Kay是香港女神，前晚她再唱《雞蛋與羔羊》和《家明》，觀眾鼓掌大叫：「謝安琪！我愛你！」
做好家庭崗位

尾聲時臨別依依，Kay唱《拾回》喊着多謝作曲的馮家俊，之後唱《The One and Only》再度眼濕濕，到《囍帖街》更用手遮眼哭着說：「有一個人，我從來都冇多謝佢，我今晚想多謝佢。佢其實好細膽，唔算係好有自信心嘅人，唔係好識交際應酬，所以佢唔係好多朋友。佢經歷好難頂嘅時候，佢就嚟死㗎喇，但佢都捱過咗。呢個人，就係十年前嘅自己。」最後Kay唱完《山林道》完場，在觀眾安歌下再出場唱《跟我走》。之後Kay出席慶功宴，否認與經理人夏森美不和才暫別，她說：「呢啲係外太空消息，我哋一路都係好友，我今次休息佢都好體諒，係佢提醒我嫁人後要好好照顧屋企。」之後會否自組公司？她說：「我真係休息嘅，要做番好家庭崗位。」問為何不多謝老公張繼聰？她笑說：「我成個人都返屋企喇喎，佢應該多謝我先。我為咗佢放低工作，都有所犧牲㗎！」至於夏森美亦否認跟Kay不和：「呢啲係juicy嘅講法啫，如果鬧翻好多公司會玩雪藏，你見我哋做嘢都係盡心盡力。」採訪：盧妹攝影：陳俊強