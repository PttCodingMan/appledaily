我原本好鍾意食龍蝦，但因為一位思歪的乜太，現在見到龍蝦，胃都反。電影《The Lobster》港譯《嗰隻龍蝦》，唔係唔係，係《單身動物園》。西片來，冇人形龍蝦出現的，放心放心。戲名指的龍蝦係男主角希望變成的動物。未來世界個玩法係：人人強制一雙一對，單身人士要進入集中營般的酒店，45天內同其他人配對唔到，就要被變作動物。龍蝦長壽（sosad！）、繁殖力驚人（OMG！），是男主角心中的理想動物。電影設定好瘋狂。酒店根本是地獄，重拍急速的配樂，令堆砌出來的和諧襯托出不安感，氣氛詭異到極點，同時你又會笑，好想搵比荒謬更荒謬的形容詞。那種人人趕deadline的擔憂，由種種不擇手段呈現。扭曲自己，夾硬配對，只為fit番世俗個框框。酒店的「單身好危險」示範，完全低能，專登把反智事放到最大，映照隨波逐流的可笑。加插真‧恐怖畫面，終於喚醒了男主角的真實感受。係，如果佢仲係無動於衷，我會驚到起雞皮。
酒店住客被安排到森林去捕獵單身者，延長做人期限，慢鏡把每個人的狠勁高清顯示，太有意思。那個與酒店完全相反的單身森林同樣癲。愛人有罪，會有酷刑伺候。男主角其實由地獄走到另一個地獄，無間受苦，雖然疑似遇上真愛，還是因為大眾價值觀──「能成為一對，大概總帶着共通點」──去找愛人。看電影時不斷有疑問：為何人人不反抗？其實不論地獄A抑或地獄B，上面的人都一攻即破，只是奴性讓反智延續下去。從極端愛情看出犬儒人性，是電影的高明。結尾一幕令我與朋友一直合上眼掩着耳，沒有血腥畫面，卻讓人嘔心到極點。當單身成了人生最大的缺憾，大家寧願真的有缺憾，都要免於單身。你話係咪太思歪？
《單身動物園》（The Lobster）導演：Yorgos Lanthimos演員：Colin Farrell、Rachel Weisz、Jessica Barden、Ben Whishaw、Olivia Colman上映日期：12/5評分：90分記者：葉青霞