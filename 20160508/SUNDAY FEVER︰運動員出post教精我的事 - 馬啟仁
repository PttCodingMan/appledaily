【報喜不報憂】同一般人唔同，運動員喺網上世界偏向post開心嘢，唔係冇心噏嘢，只不過畀你知又點啫，所以你接收到嘅都係《陽光點的歌》，暴風雨有幾坎坷，佢自己先知。【加油係行貨】打氣留言嚟講，其實加油努力呢啲字眼已經冇乜意思，正如朋友生日同佢講happy birthday一樣，唔係唔應該講，但係除咗多謝之外真係冇嘢好回應。真心friend的話，反而好多嘢可以搞，可以激將法，可以扮賴皮，可以做毒男，可以扮闊佬，總之就係要令運動員朋友有反應，唔講門面說話，講番啲心底話，咁先可以開心一齊開心，傷感共同傷感。【超人都係人】運動員跑得遠、游得快、射得靚嘅一舉一動，最多得到嘅反應係「好勁呀」、「好犀利呀」，之不過運動員超人咁款嘅感動時刻往往只係得眨眼咁快，其餘時間呢，其實係過緊一啲冇話你知或者唔方便話你知嘅非人生活，唔通下下食得清、捱得痛、曬到死、悶到暈又要話你知咩？拉勻嚟計，其實運動員嘅生活都幾難捱嘅，透過佢哋唔覺意嘅字裏行間訴苦，大家反而睇得相當治癒，心諗「普通，原來是福」。【笑自己先高】運動員一般都係自信爆棚，但又好識睇少自己，好似話準備唔夠多、練習偷咗懶、做得唔夠靚、反應唔夠快，無論攞咩成績，運動員都可以抽自己水，呢招高嘅地方係你踩低自己先，不但封咗其他人加多腳嘅機會，亦自然有人睇唔過眼抬番你上嚟，一上一落，又賺咗啲心心！KEYMAN節目主持