快快快！時尚界改玩的「See Now Buy Now」，秋冬米蘭時裝周多個品牌完騷後鬥快上架，由Moschino帶起的潮流，Prada今年亦加入戰團。一早進攻「完騷即售」的Moschino，早幾季已以capsule collection形式，將時裝騷上部份新品，近乎同步在網上賣，吃頭啖湯賣個滿堂紅。玩過快餐、Barbie，今次完騷即出的「It’s lit」小系列，大玩吸煙主題，有煙仔耳環、香煙手袋，又玩轉煙盒呼籲字句，出「遠離時裝，危害健康」等字眼的tee，幽默有fun，但兒童不宜。
Prada即睇即買
完騷即賣的策略，就算不放上官網，也可以刺激一下專門店人流！Prada今季完騷後，將天橋上的其中兩款手袋，即時速戰速決，同步在米蘭、巴黎、倫敦及紐約的店內出售，總之一句，方便大家即睇即買！
Fendi可愛毛茸茸
人人賣手袋，Fendi賣毛毛charm也賣出一片天！2016秋冬時裝騷，派出兩位可愛毛茸茸巨形公仔在米蘭街頭派禮物、坐front row睇騷，宣傳做到足。這兩位Fendirumi的成員，藍色男仔叫Bug-kun，粉紅女仔叫Piro-chan，兩個bag charm在官網即時有售，限量80個。　