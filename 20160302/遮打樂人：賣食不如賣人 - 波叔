上星期跟一些老友敍餐，大家都是前Banker盤房交易員，或對沖基金經理，各人不是被公司請食肥雞餐，就是看淡金融行業而離開，席上大家高談闊論，無所不談，以前上班，每天二十四小時都覺得不夠用，現在不用上班，時間太多又毫無寄託，大家都開始討論有甚麼生意可以做，可以投資，有人提議搞飲食開餐廳，大家都是喜歡飲飲食食的，應該比較容易入手，只要請一位好廚師，好經理，找個舖位就可以，真的這麼簡單？怪不得香港到處都是食肆，差不多每隔幾天就有新食肆開張，飲食網站、雜誌一直都有新店推介、飲食blogger每日都有貼文，原來大家都覺得飲食容易做。筆者好幾年前曾經與朋友合資一間餐廳，現在想起都覺得辛苦，當初都是跟大家一樣覺得好容易，舖租貴，食材貴，人工高都是其次。怎樣管理員工，怎樣令他們幫公司賣力才是最困難，新餐廳、酒吧不停地開，侍應、廚師不愁出路，甚至只要你肯做，就有老闆請，嚴重缺人，有工無人做的情況經常發生，對服務質素及出品一定有影響，到最後好大機會損手離場。員工對一間公司或企業都十分重要，people management是一門非常高深的學問。
講開people management，有另一位朋友提議開獵頭公司，論成本，基本上有一部電腦、電話，甚至連辦公室都不需要，成本超低，佣金（commission）方面，如果是介紹入銀行當front office，一般都是全年薪酬（包括花紅）的20-25%，地產經紀又要考牌、車出車入帶客人睇樓，佣金都是樓價5%左右，扣除公司部份，實收可以只有2-3%，難怪大家都笑說打幾個電話安排見工，一年賣幾個人就夠。波叔mailto:chaterhappyman@gmail.com