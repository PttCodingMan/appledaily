【本報訊】資深大律師兼大律師公會主席譚允芝（圖）接受有線新聞訪問時指，李波事件是香港自回歸以來，最令人憂慮的事，形容此事「一般智力嘅人都覺問題多過答案」，現時的解釋「都唔知喺邊度嚟」。她指，面對這麼多的不合理解釋，國際社會是可以合理認為香港的一國兩制是出現問題。譚允芝在專訪形容李波事件令人憂慮：「呢件事可以咁講，係97年以後差唔多係最令人憂慮嘅一件事，表徵咗一啲我哋好唔想見到嘅嘢，因為係一件最冇答案嘅事件，叫我哋接受嘅答案，全部都唔知喺邊度嚟」。
「一般智力嘅人都覺問題多過答案」
她指事件至今仍未有答案，更令人覺得一國兩制在敏感的事情上會消失：「一般智力嘅人都覺得（李波事件）問題多過答案，當事人如果唔係惹上乜嘢大麻煩，有口難言，你唔會諗住佢係自願講出嘅真相，令人哋憂心一國兩制係咪就係會成日間唔中有啲例外呢？如果佢覺得係觸及某一樣嘢，咁就即刻當咗係冇咗一國兩制呢。」建制派和銅鑼灣事件涉事人不斷淡化事件，部份人更突然回港就自己失蹤銷案，然後返回內地，譚認為於事無補：「唔該你哋唔好再鬧、唔好再嘈，唔好再問我，總之冇事，（這樣說）係冇用嘅。」她指李波事件足以令國際社會覺得香港一國兩制出現問題，事件非香港內部事務般簡單，「其實國際係可以對呢件事有個睇法，咁奇怪，啲答案又唔合理，應問嘅答案又問唔到出嚟，人哋係可以有個合理嘅睇法，係覺得一國兩制有問題」。她又指，梁振英在這事上未交代清楚為香港人做了多少，認為梁如可查問、追問，市民有需要知道：「我真係唔知佢（梁振英）做咗幾多，因為佢冇同我哋交代，佢到底做咗幾多」，認為港府「的確係可以做多啲」，「畀人知道（港府）做過啲乜，如果唔係，市民嘅信心要挽回，起碼要知道有個政府為呢件事係曾經幫佢哋爭取過」。正於海南出席博鰲論壇的特首梁振英，未有正面回應譚允芝言論以及李波返港事件，只重申香港是一個非常透明的社會，中央對香港社會就李波事件表示的關注，中央政府完全知道，他已公開講過，港府不遺餘力就李波事件向內地有關方面反映。■記者姚國雄