飛機租賃行業膨脹令航空公司越嚟越輕資產，降低行業門檻，令機票價格競爭加劇，明顯令全世界機票多咗，但每張機票嘅利錢少咗。中航信（696）成最大贏家之一，因佢作為內地航空公司嘅資訊供應商，收入同旅客數目掛鈎，而佢主要股東係南航（1055）、東航（670）、中航等，同時客仔亦係呢班股東，自己人，生意更易話為，中國模式你懂的，令中航信長做長有，收費穩定，唔怕畀競爭對手Amadeus同Abacus威脅。中航信主要係為旅行社、航空公司及機票分銷商提供航班、座位等數據，去年5個最大客戶嘅總銷售額佔中航信收入45%。中國飛機租賃行業早年落後於歐美，近年喺中國開始大行其道，內地航空公司近年少買飛機，改租飛機，加上國務院近期講到2020年前建成500座機場，兩個因素勢令內地航空旅客量膨脹，效應可以持續幾年，中航信盈利增長可測性相當高，觀乎去年純利增長15.8%，未來幾年以相若，甚至更高幅度增長應冇難度。Amadeus歷史PE 24倍，但中航信內地比重高，形勢更有利，PE反而仲低，得19倍，所以中航信股價持續跑贏前者，圖又靚現價已可買。晉佳 http://www.facebook.com/advanceguy1 