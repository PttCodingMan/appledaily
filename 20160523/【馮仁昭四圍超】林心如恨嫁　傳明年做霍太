霍建華同趙麗穎舊年演出嘅劇集《花千骨》喺內地好受歡迎，令佢兩個爆紅，好多電影同劇集都搵佢哋拍，但日前霍建華突然自爆同林心如拍拖，令內地好多粉絲心碎。低調嘅佢唔輕易公開戀情，咁多年佢雖然緋聞多籮籮，但只認過戀陳喬恩，𠵱家佢肯主動公佈同林心如一齊，應該認定對方係結婚對象。今年40歲嘅心如當然心急嫁人，聽佢啲閨中老友講：「心如唔細啦！佢同小霍咁難得走番埋一齊，佢哋已經私下傾過婚事，不過今年應該結唔成，兩個人都排滿工作，最快都要明年下半年先做得完，要結都要明年底先有期啦！」不過噚日有記者問過心如會唔會閃婚，佢就話唔會，仲想享受吓拍拖樂趣。
世界係好奇妙，2011年心如學做製片人，搵霍建華合作拍劇集《傾世皇妃》，但小霍因冇檔期推咗，後來搵其他演員時又出咗大問題，心如因頂唔住壓力，打電話俾小霍訴苦，忍唔住爆喊，嚇到對方不斷安慰佢，後來還答應演出，令心如好感激。心如受訪時曾被問過呢件事：「我請他（霍建華）真是三顧茅廬，差點給他跪下了。」如今佢哋拍緊拖，相信叫男友拍戲，唔使下跪同爆喊啩！撰文：馮仁昭