年長一代總係鍾意話下一代點樣不濟、點樣唔夠上一代叻嘅，但有「AO歌王」之稱、已經退休嘅民政事務局前常任秘書長楊立門就唔係喇，仲識英雄重英雄，噚日出席活動時點名讚呢排有啲歌手唱得幾好，唔知幾時會同呢班靚聲王組隊演出，以歌會友呢？獲AO歌王大讚嘅包括一男一女，就係巨聲幫出身嘅馮允謙同來自馬來西亞嘅李幸倪（Gin Lee）。查實馮允謙出道5年嘞，最近一首《Keep On, Fight On》聽到人好雀躍；Gin Lee仲勁，今年已有《雙雙》同《月球下的人》兩首冠軍歌，證明楊立門好識貨。
話未夠班學黎明開騷
咁AO歌王有冇聽過近期熱播、欣宜嗰首《女神》呢？楊立門話有喎，呢首歌真係好啱欣宜唱，雖然首歌唔係話好好聽（嗯……），但啲詞就真係欣宜先至唱到出嚟。咁又係，唱歌都要講feel嘅，欣宜演繹嘅呢首歌，真係打動唔少人心㗎！原來楊立門下星期會同二胡王子王憓（Ray）再度合作開騷，「佢作咗啲歌等我唱，仲有一首黎小田嘅新歌，我要同佢唱，久唔久我就有呢啲concert」。過去幾年不斷開騷嘅佢話今年冇搞大騷，但透露密鑼緊鼓搞緊出年嘅騷。八方多嘴問句，幾錢唱一首歌？楊立門話佢𠵱家統統都係義工、為公益唱歌，但揚言「遲啲會睇吓係咪搞番屬於自己嘅音樂會」。咁會唔會好似黎明咁喺中環海濱開個唱？楊立門好謙咁話自己未夠班，有歌唱就心滿意足啦！
李八方mailto:pf_lee@appledaily.com