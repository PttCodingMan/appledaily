哈爾濱電氣（1133）揸超過200億港元現金，係總市值5倍，超級現金牛之餘，哈電家陣得番0.25倍PB，平絕行家，有得諗吓。哈電現價2.78元，同2008年金融海嘯慘烈價2.52元已經差無幾，總市值得38.3億元。又哈電到上年尾揸現金182.4億元人仔，折約216億港元，現金係總市值5倍。再均真啲，減埋集團同期借款39億港元，另債券35.5億港元，哈電嘅淨現金仍然高達142億港元，係總市值3.7倍！哈電淨現金高過現價咁多，加埋股價去到呢啲位，防風力已有番咁上下。再講，哈電家陣得0.25倍PB，比起2008年金融海嘯期0.65倍PB，平咗62%，同1997至98年亞洲金融風暴時平均0.2倍水位，亦差無幾。
近磅行家中最平
場內近磅行家上海電氣（2727）0.94倍PB、中國能源建設（3996）0.74倍，又東方電氣（1072）0.48倍。哈電就算比起最近磅嘅東方電氣，PB亦係平咗48%，電力設備同有核電瓣數，哈電PB平霸！哈電上年盈利倒退65%，到得番1.97億元人仔，哈電話，喺處置股票收益方面，大部份喺2014年通過公允價值體現，而上年公允值變動收益大幅下降，形成上年盈利唔靚仔。睇番哈電上年尾，以公允值反映嘅金融資產，減到變零，照計，今年再無受呢項響因素減低，哈電成績單起碼keep到平穩。哈電再跌，𥄫住2008年海嘯價2.52元兜轉，當上番今年以嚟橫行頂3.5元計，哈電講緊要升近40%，目標價未有耐上到每股淨現金10蚊！錢雋細價股專家本欄逢周一、三刊出