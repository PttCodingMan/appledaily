印尼擬於明年起逐步停止輸出外傭，但唔適用於香港，令唔少香港家庭主婦安心晒。而印尼駐港總領事Chalief Akbar則於7月離任，近日佢接受港台電視31《早辰．早晨》嘅「講式早餐」節目訪問時，自爆每朝起身都會飲熱茶，然後陪仔女食早餐，等佢哋返學後就開始辦公。Chalief坦言在港呢3年好難忘，一嚟香港嘅食物、文化同其他東南亞地方相近，二嚟孩子讀本地國際學校，接受好好嘅教育。但甜中亦有苦，由於香港唔少印傭周日放假，所以領事館周日都照常開工提供服務，變相佢一周返足7日工，認真陰功，笑稱3年嚟只帶孩子去過一、兩次主題樂園咋，而每逢周末都盡量抽時間陪屋企人，一齊食午餐或睇電影，最近就睇咗《美國隊長》。