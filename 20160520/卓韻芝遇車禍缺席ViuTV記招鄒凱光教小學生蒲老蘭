【ViuTV風雲】女子組合Robynn & Kendy（R&K）與導演鄒凱光昨日下午，出席ViuTV在觀塘舉行新節目《同2047特首上學去》的記者會。原先答應出席的卓韻芝，因發生交通意外而缺席，可幸她沒有受傷。原來卓韻芝在銅鑼灣禮頓道遇上交通意外，有貨車司機差點鏟上行人路，倒後鏡險撞倒她的化妝師，卓韻芝昨在電話中說：「好彩我一手拉住化妝師，佢事後都話心寒。」雖然冇人受傷，但卓韻芝被司機控告撞毀其車門，卓韻芝無奈說：「架車鏟埋嚟，我隻手好自然掂到佢車門，係對方要求報警，話我毀壞佢架車。我都有打畀ViuTV道歉，話晒自己係主角，唔能夠出席。」鄒凱光及R&K均穿着校服現身，配合早前他們以學生身份返學，體驗現今學童苦與樂。會上鄒凱光獲頒「最喊得大獎」，Robynn跟拍檔Kendy獲發「堅離地大獎」。鄒凱光接受訪問時透露，在節目中要跟一名跨境學童返學校上堂，同時住在該學童位於深圳的家，他說：「嗰個學生讀小三，每朝返學都要搭校車，一朝早5點幾就要起身去天水圍。」他表示幸而學生不覺有壓力，自己更教班小朋友去玩，還帶他們到蘭桂坊識女孩子，他說：「喊係因為拍完之後，班學生逐個同我擁抱，仲喺我耳邊叫我『畀心機做嘢』、『快啲攞金像獎』，個心即時軟一軟就忍唔住喊，最後仲要停機。證明自己仲係有血有肉有衝勁嘅人，仲有童真。」
「男同學好早熟」
R&K表示跟足一班小五學生返學一星期，Kendy說：「真係同佢哋做咗朋友，仲開咗群組交談。我哋任務係講兩性，青春期小朋友好多鹹濕笑話，發覺有男同學好早熟。」採訪、攝影：王連連、嵐山