吳君如、陳奕迅夫婦及「Figure王」Michael Lau夫婦前晚幫黃偉文（Wyman）預祝生日，Wyman更將切蛋糕許願時作facebook直播。君如知道Live直播表現亢奮搞氣氛，猛話緊張，更即場問Wyman幾歲，Wyman回答：「47歲，其實某程度都係迎年近半百，今年生日會喺工作中度過，要約我食飯就要提早約。」之後，徐濠縈更叫Wyman介紹生日蛋糕由來，他表示：「個蛋糕係張曼玉嘅髮型師整，係信任名牌嘅年代。」君如即喪笑：「我點知佢髮型師係邊個？我髮型師係剪『陰』王，就係陳奕迅，佢喺《金鴨》度專剪陰。」撰文：唐如