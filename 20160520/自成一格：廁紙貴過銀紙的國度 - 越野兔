「打劫！咪郁！拎晒你身上嘅廁紙出來！」你以為睇緊cult片？現實情況比cult片來得荒謬。講緊嘅係委內瑞拉，自從油價從100美元回落後，委內瑞拉的超級通脹就更加失控。除了廁紙外，其他日常用品包括食物、藥物、甚至避孕套等入口貨品通通缺貨，排足幾個鐘都有機會空手而回，城內兵荒馬亂，周圍有人搶鹽、搶米甚至搶洗頭水。去年委內瑞拉的經濟收縮已經達到5.7%，通脹飆升至180%，為全球通脹最高的國家。據國際貨幣基金組織（IMF）估計，2016年委內瑞拉的通脹有機會達720%！一年前1美元可以兌換約82玻利瓦爾，今日黑市價1美元換1075玻利瓦爾，加上物價急漲，搞到廁紙仲貴過銀紙。更荒謬在後頭，為了慳電，總統馬杜羅下令公務員一周工作兩天，上周末亦延長了經濟緊急狀態60日，並指責是美國煽動政變。雖然今年油價從低位每桶30美元已反彈至近50美元，但對委內瑞拉而言，要達到財政收支平衡，油價起碼要回升至110美元，認真難過登天。委內瑞拉癱瘓性經濟衰退將整個國家推到崖邊，政變一觸即發，這隻黑天鵝不能不防。越野兔本欄逢周五刊出