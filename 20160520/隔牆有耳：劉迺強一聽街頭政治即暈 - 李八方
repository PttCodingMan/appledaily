張大人以君臨天下嘅姿態來港，除咗升斗小市民俾佢搞到冇啖好食外，連建制派都要受。張德江噚日一早同200多位各界人士會面，企足七排人咁多，身份極高嘅第一排老人家先至有凳坐，其餘六排統統要罰企，聽張德江訓話近廿分鐘。入得去嘅大部份都係上咗年紀嘅建制派，當張德江講到「你香港安身立命是經濟，如果拋開經濟，去搞街頭政治……」時，本身冇得坐、企喺第二排嘅基本法委員會委員劉迺強突然身體不適，一度橫卧喺椅上，隨後有救護員將劉迺強以輪椅送離場，張德江話要「給他一點掌聲」送別，劉迺強（圖）被送走時仲要向張德江報以笑容，真係辛苦佢老人家。年近70嘅劉迺強回覆《蘋果》時指，因為站得太耐見暈：「個個人都企咁耐㗎啦，呢個係我嘅問題啫……𠵱家無事啦！」