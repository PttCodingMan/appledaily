去年年尾，到史丹頓街一間西餐廳吃午飯，經理竟然細細聲問：「左先生幾時講流年運程呀？我年年都追㗎。」哦，又俾人認出，冇得走。《蘋果日報》影響力甚大，廣告商因政治原因而抽蘋果廣告，其實係有苦自己知，正是傷人而不利己，純屬政治行為。經此位仁兄一提：醒起猴年將至，於是搵聯合書院校友游應森兄聯絡易學會會長傅沛基先生，請佢出到中環一聚。憑游兄面子，傅會長答允於一月七日見面，於是約好當日，先到陸羽飲茶，再到左丁山寫字樓詳談三小時，現憑簡單筆記，寫一個撮要，供讀者參考，大家信則有，不信則無，想睇就睇，唔想睇就此一連四日唔睇「G G細語」便是，最傷神就係一路追讀，一路鬧左丁山導人迷信，人之不同，各如其面焉，有好多讀者係每年等住左丁山寫嘅！2016年第一個星期，全世界股市跌到四腳朝天，港股A股大跌唔在講，連美國杜瓊斯指數一星期內亦累跌1079點，創近數十年紀錄。左丁山首先就問傅會長，五行對此，有何指示，傅會長話猴年要在2016年2月4日立春先至開始，但乙未年己丑月（即2016年1月6日至2月4日下午5時45分）係地支相沖！丑未相沖、相刑、相害，而丑為金庫，金受刑沖，金融不穩矣，故2016年1月，股票冇運行。（按：傅會長早在去年末接受他報訪問，已有此意見，並非馬後炮）。2月4日猴年伊始，是為丙申年庚寅月，偏偏寅申相沖，重演丑未相沖之局，好彩未致相刑相害，比1月好一啲，3月5日開始辛卯月，卯屬木，受猴年地支申金所剋制，仍無起色，4月4日下午入壬辰月，辰為土，可生金，傅會長話股市金融在西曆4月，農曆三月可以喘定回穩了。到了5月5日為癸巳月，巳申可化水，水為財，股市較為有利，6月5日為農曆五月甲午，午火剋申金，股市有波濤，之後到了農曆九月10月8日戊戌，市面和緩，維持穩定到年尾。綜觀2016全年係先苦後穩之局，陽曆1至3月不宜炒股。政治方面，傅會長話特區政府添馬艦係「穿窿樓」，有結構性風水缺點，甚為不吉，特區政府難有誠信，陽曆6、7月之交，有大示威也說不定，傅會長請大家來年持盈保泰，行事要謹慎小心。