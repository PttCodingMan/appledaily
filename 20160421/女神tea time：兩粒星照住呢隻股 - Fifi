循道中學同學拍「SAS」MV，菲菲仲擔心同學仔俾網民笑，不過校長一句「愉快學習好重要」，令成件事非常正面。學黃子華話齋，「做人，公關做得唔好，食屎㗎喇。」呢位校長完美示範良好公關，3位同學仔仲變相成學校代言人！所以話一個地方有星好重要，今日講隻華銀控股（628）就星味十足。華銀早前公佈，國美（493）黃光裕夫婦，同「低調殼王」高振順聯手入主，每股作價0.77元，較停牌前大折讓55.49%。公司2月復牌後，股價急跌，跌到最近去到1.1銀先搵到支持。要估呢隻嘢股價有冇出路，要睇呢兩粒星嘅往績。2014年底，黃光裕夫婦夥拍高振順，買入拉近網娛（8172，前稱中國星），當時每股認購價0.2元，之後用半年時間炒到最高2.29元，最近股價都仲有0.79元，證明呢對拍檔往績唔差。華銀新業務係從事商業保理業務，為未被完全開發嘅市場，華銀有呢兩位猛人坐陣，要搶大市佔都唔係冇機。至於華銀今次每股作價0.77元，同目前每股賬面淨值差唔多，以兩位人兄嘅號召力，就算唔係升十倍，博佢哋入貨價高一至兩倍，都夠和味。Fifi http://facebook.com/lovefrystock 本欄逢周四刊出