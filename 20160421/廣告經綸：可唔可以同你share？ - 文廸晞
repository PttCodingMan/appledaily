紙巾可唔可以share？食飯抹嘴，自然要用紙巾，好似Temple紙巾賣堅韌得來又錫住肌膚，好友或情侶之間當然可以share，既環保又親密。但有次喺茶餐廳搭枱食飯，對面坐了一對小情人，點了個咖喱豬排套餐，邊食邊share一張紙巾用（並不是一張紙巾平均撕開一人一半或四層每人兩層），你抹完遞過去我抹、我抹完又到你抹嗰種，親密非常但卻極不衞生，也全不顧及他人感受，見到啲黃色咖喱汁越抹越多……到底想點？又有次有位靚女同事，午飯時獨自去到一間以粥粉麵馳名的地道小店。她點了粥又貪心想食埋碟炒麵，但又生怕食唔晒做大嘥鬼。她問伙記可否改成小碟，答案好堅定，「冇」。結果，由於饞嘴關係，佢主動開聲同坐喺對面又係一個人食lunch的OL講：「小姐，有冇興趣share碟炒麵？」對方好爽快，一口答應。那位OL 吃完先行，靚女同事從錢包抽出一張十蚊紙準備遞給她。OL答道：「下次先！」嘩！有如江湖女俠拔刀相助，手起刀落，多麼瀟灑流麗！平時，我們常常都跟其他人share很多東西。例如share個personal hotspot、share個post、share麻辣火鍋 、share包大薯條，仲有share啲趣事同開心嘅嘢。share的中文是分享，也可以是分擔。分享的是樂事，而分擔的是憂愁。中文可以分辨，然而，英文一律用share，不論正面負面，開心唔開心，一個字用到尾。而可以一起分擔的，就有如煩惱、壓力、家務、感情問題、工作。廣告都有賣：開心share瑞士糖，KFC燒脆雞桶餐可以share，可樂也時時刻刻同你share快樂；又有及時雨、邦民幫你擋風雨、分擔財困。有冇諗過，我們每日同人share咁多嘢，當中有幾多是分享、又有幾多是分擔呢？可能只要不定期為自己粗略統計一下，就知道你最近到底開心多，定係唔開心多。不過，點都好啦，起碼身邊仲有人可以同你share，無論是開心或憂愁，也總比獨自快樂或一人黯然神傷好得多。文廸晞mailto:heyadmen@gmail.com