德甲班霸拜仁慕尼黑力爭繼2013年後再次成為三冠王又近一步。拜仁喺德甲榜首領先緊次席多蒙特七分，贏多兩場就蟬聯；喺歐聯就打入四強；佢哋喺周二德國盃準決賽主場迎戰雲達不來梅，由湯馬士梅拿（中）包辦兩球，2:0贏波殺入決賽。哥迪奧拿最後一年執教拜仁，三年嚟贏聯賽同德盃冠軍次數唔少，但喺歐聯就年年都四強止步，要爭三冠哥帥都話壓力唔細：「踢到呢個階段場場波都有好大壓力，但我哋知道呢個時候更加要交出好成績。」另外，拜仁喺周三宣佈，同門將紐亞續約至2021年。除咗拜仁，巴黎聖日耳門（PSG）都有機會喺成為三冠王。PSG喺周二法足盃四強作客鬥羅連安特，靠伊巴謙莫域入波，以1:0小勝晉級決賽。佢哋已經提早拎法甲冠軍，到周六法聯盃決賽對里爾，就睇吓食唔食得出第二鋪。