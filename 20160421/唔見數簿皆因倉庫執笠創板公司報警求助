近年久唔久都會聽到一間半間上市公司，話公司文件唔見咗，然後就「順理成章」地出唔到業績，或又其他嘢。智易（8100）最新亦不幸唔見文件，最新公佈，話公司租用去存放文件和記錄嘅倉庫執咗笠，而相關資產已不知所蹤。公司就聲稱，「曾多番嘗試但仍未能與倉庫擁有人取得聯絡。」仲認真到，已經喺本周一報警。相關文件主要為集團截至2013年12月底止財政年度以前之會計記錄，以及若干過時的公司文件。董事認為，事件將不會對集團整體營運造成重大不利影響。市場傳聞指，曾為智易控股獨立非執董的葉志輝，為「翠如BB股」聯旺（8217）背後Big Boss。 查實唔止智易咁「不幸」，去年底，中國動物保健品（940）份2014業績同樣「疑似」受詛咒。 公司去年3月公司公佈，核數師遲未能出具2014年審計報告，股份去年3月起停牌至今。公司去年底公佈，話本來已準備2014年及2015年所有財務文件正本，喺上年12月3日，文件已裝上貨車，準備運去石家莊辦事處。 不過當日貨車突然壞車，要拖走維修；貨車司機第二日，拎返架車後去附近餐廳食晏，點知架車竟然俾怪盜偷咗！中國動物保健品當時不但報公安，仲話會成立特別調查小組。 至12月12日，公安話架車就搵返，不過文件就冇晒！公司當時打定輸數，話搵返文件嘅機會不大，要再延中國動物保健品公佈業績嘅日期。