立法會嘅多仔公係公民黨嘅陳家洛，但近來有位仁兄「急起直追」，就係民建聯陳恒鑌（Ben）。阿Ben本身已經有個6歲大嘅女，上個月添丁，湊夠一個好字。BB就快滿月，阿Ben噚日喺立法會派薑醋分享喜悅，佢話𠵱家變咗當「夜班」，負責湊BB，唔使一個月已經瘦咗5磅，對眼細咗一吋喎（嘩，本來似乎都唔係好大箒，有冇咁誇張呀？）經民聯林健鋒幫襯食薑醋之餘，不忘鼓勵年輕人繼續好好「造人」，最好生夠一支足球隊喎。阿Ben笑言，得一個老婆，點生到11個先？嘩，唔通佢想搵其他人幫佢生隊陳氏足球隊？佢笑笑口話，咁要立法修例先得喎。