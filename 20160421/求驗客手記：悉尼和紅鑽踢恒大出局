FC廣州亞冠盃衞冕失敗！雖然FC廣州（恒大）周二作客擊敗浦項制鐵，但亞冠盃H組出線「鹽水」吊到周三終於玩完，FC悉尼主場對浦和紅鑽，合演一場悶波賽和0:0，呢個亦係雙方最滿意嘅戰果，因為雙雙出線，而FC廣州就肯定出局。其實經過周二之戰，賽前有九分嘅FC悉尼已經出線，雖然擊敗紅鑽就可以拎首名，但始終穩字行頭，全場都屯重兵於後防，紅鑽就有前鋒武藤雄樹（右）同興梠慎三分別喺上、下半場都錯失黃金機會，結果作客拎一分。經過五輪分組賽，FC悉尼累積10分已經肯定出線，浦和紅鑽有八分，比FC廣州多三分，加上對賽佔優，亦都肯定出線，FC廣州就宣佈出局。好彩其他中超球隊亞冠盃戰績都唔錯，繼上海SP周二大勝肯定G組首名外，F組大戰，FC山東（魯能）主場1:0擊敗廣島三箭，而同日FC首爾2:1擊敗武里南聯，同山東雙雙出線；FC江蘇（蘇寧）喺E組亦以3:0輕取平陽，升上次席。