英格蘭桌球名宿戴維斯日前喺世界桌球錦標賽外圍賽出局後宣佈退休，但58歲嘅佢就冇諗住趁機唞唞，反而轉行做DJ，除咗喺電台做主持之外，仲會喺音樂節打碟㖭！日前英國《BBC》播出一套叫《Snookerstar DJ》嘅節目，當中大爆最近退役嘅戴維斯轉行做DJ。原來佢唔止喺英國Phoenix FM電台擔任主持，仲喺上月舉行嘅電子音樂節Bloc Festival度打碟，真係睇唔出呢位伯伯咁潮！
傅家俊今戰16強
講番世錦賽，周二再現爆冷戰果，曾經喺2010年奪冠嘅澳洲球手羅拔臣，完成首圈第一節以3:6落後，終以6:10不敵英格蘭嘅賀治，成為繼衞冕失敗嘅冰咸、梅菲、杜特同艾頓後，第五位喺今屆首圈出局嘅前冠軍球手。喺第三局打出一cue 140度嘅賀治，更加刷新咗今屆一cue最高度數；佢16強會同威爾斯嘅馬克威廉士交手。中國嘅丁俊暉喺周三首圈，首節暫以5:4領先英格蘭球手高特。至於香港嘅傅家俊亦會喺英國時間周三登場，喺16強硬撼蘇格蘭球手麥基奧。（now637台今日8:00pm直播）