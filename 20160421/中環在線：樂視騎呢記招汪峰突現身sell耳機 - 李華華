樂視搞發佈會出咗名「時間長，冇料到」，每次記招「最低消費」都要花近3小時，例如之前喺香港公佈英超月費，就講成兩個鐘先開始講價錢，真係少啲耐性都唔掂。噚日樂視就喺北京搞發佈會，同時喺香港、印度同美國三地直播。香港區直播就揀咗喺銅鑼灣HMV餐廳進行，正當一眾記者坐定定食住嘢、等睇樂視最新電視、電話、VR同埋樂視汽車時，奇怪嘅事情發生了。好哋哋一間科技公司搞發佈會，中途竟出現統一綠茶！正當大家以為只係植入式廣告，點知樂視創辦人賈躍亭就話要交個台畀統一企業中國總經理侯榮隆，搭單發佈埋統一最新推出嘅綠茶，超級騎呢。嗰頭飲完支綠茶，以為返正題，點知內地歌手、影星章子怡嘅老公汪峰，走出嚟sell耳機，到底華華睇緊乜呀？媽，我好亂呀！