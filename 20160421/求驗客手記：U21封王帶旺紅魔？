曼聯力壓熱刺，成為英超冠軍？明明曼聯喺數字上都已經冇可能追到李斯特城㗎。係就係贏英超，不過係班紅魔小將（圖）贏U21英超冠軍。曼聯U21喺周二作客出戰熱刺U21，以3:2險勝對手，仲有兩輪比賽未踢就提早鎖定冠軍。呢隊曼聯仔都唔係完全冇名氣，今場波入球功臣當奴路夫、安達斯彭利拿同埋古利姆華利拿，全部都有喺今季英超曾經代表一隊上陣，見拉舒福特踢得咁好，雲高爾會唔會考慮吓更加重用吓班後生仔呢？