唔知幾時開始，越來越多股票行上市，網上人氣極盛嘅沈大師沈振盈效力嗰間訊匯證券嘅CEO，亦有機會上市，但就唔係自己申請上市，而係想透過借殼形式上，不過對於公司可能成為上市公司，大師話反而驚俾人炒喎。
仲想買埋《足球小將》
協盛協豐（707）最新公佈，同訊匯金融集團簽咗份諒解備忘錄（MOU），以收購萬方國際60%股權，咁萬方國際又持有訊匯證券100%股權，簡單啲講，即係將六成訊匯證券上市，華華第一時間打去恭喜大師，不過大師話，「第一，今次係收購間公司，唔係收購我，我只係打工仔」。跟住佢仲講笑咁話，唔少公司控股權易手後都會炒舊員工，因此佢都有中年失業嘅危機喎。由於只係簽MOU，一切未落實，連作價都未有，但市場已經有好多憧憬，其中有人話假如交易成事，協盛協豐外號是否應改為「振盈BB股」，一向講得笑嘅大師話，翠如BB股日日升，升到冇譜，咁如果第時有公司叫振盈BB股或振盈BB系，咁跌咪好大件事？佢仲話，「振盈BB係燈神，翠如BB係女神，兩樣唔同㗎」。或者介紹番協盛協豐，之唔係家寶BB葉家寶入咗去做CEO、早前配股集資想話借畀亞視嗰間囉，本業做紡織嘅協盛協豐積極尋求變身，單單今個月已經簽咗三份唔同嘅MOU，除咗買訊匯，協盛協豐之前仲話想收購日本動畫《足球小將》、《銀河鐵道999》的製作商，同埋黃玉郎漫畫《天子傳奇》的部份版權。提醒番，全部都係MOU嚟嘅。李華華mailto:LiWaWa@AppleDaily.com