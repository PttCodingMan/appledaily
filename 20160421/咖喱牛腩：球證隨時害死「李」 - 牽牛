關公呢排都好鬼忙，下季將會直播英超嘅樂視，國內分銷站竟然抽熊本地震水搞大特賣，連香港嘅面書專頁都要走出嚟道歉，不過講真，道歉聲明就冇咩誠意喇，主要都係話成件事係分銷站自把自為，同公司嘅立場冇關，劃清界線咁話。其實呢間以國內資金為主嘅網絡電視，喺香港大展拳腳，買咗唔少體育直播權，英超未來三年都係佢哋播，但收費就比以往香港其他收費電視台平，仲搞好多促銷，簽一年約就送手機，三年約仲送埋電視㖭，真係幾令人心動。不過小弟深明邊有咁大隻蛤乸隨街跳嘅道理，𠵱家都係抱住觀望態度，睇下同事朋友裝完再出「包膠」之後，先至考慮裝唔裝。
英超窮得只有錢
講真，英超轉播費炒到天價咁高，普通一支中游球隊嘅收入，都可以多過歐聯冠軍份獎金，當然可以吸引更多球星加盟。但老生常談，英超硬件始終都未有太大改善，特別係執法方面，雖然加咗門線技術，處理爭議性入球多番少少權威性，但主宰比賽嘅球證，水準始終都冇咩提升。周日英超又有爭議，李斯特城前鋒占美華迪喺韋斯咸禁區入面跌低，俾球證摩斯（右）認為係插水，結果搞到兩黃一紅被逐；球證之後越吹越亂，臨尾分別判李城同韋斯咸各一個12碼，都真係失晒控。小弟都曾經建議過英超搵外籍球證執法，但以佢哋咁保守，英國佬又咁自視過高，又點會咁輕易搵外援。最後李城總算逼和2:2，拎番一分都好過冇，但占美華迪要停賽，對下仗鬥史雲斯影響都幾大。講真李城今季個戰術都係簡單直接，華迪腳風順嗰陣當然入波易過食生菜，𠵱家靠後備前鋒荷西烏路亞，真係有啲令人擔心，如果李城最終真係崩盤，熱刺真係要多謝摩斯。文：牽牛