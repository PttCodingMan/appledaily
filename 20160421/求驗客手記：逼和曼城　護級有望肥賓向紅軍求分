紐卡素領隊賓尼迪斯上周六56歲生日，終於領喜鵲打開勝利之門，成個人自信心返晒嚟，周二英超快車面對前冠軍曼城都一樣毫無懼色，如果唔係曼城前鋒阿古路靠問題入球先開紀錄，攻入個人英超第100球，紐卡素贏波都有可能。點都好，紐卡素逼和1:1後，護級有番起色，下仗作客晏菲路，睇吓利物浦舊部幫唔幫到手嘞。賓尼迪斯季初仲帶緊皇家馬德里時，傳出鐵腕治軍引起球員不滿，教唔夠半季就落台，但其實鐵漢都有柔情一面，好似紐卡素中場穆沙施素高個幾歲大嘅囝囝入場撐老竇場，唔識死坐咗賓帥個位，賓尼迪斯都冇發嬲，仲問施素高囝囝拎簽名㖭，最後施素高老婆急急抱走囝囝，賓帥先有位坐。
阿古路成英超效率王
我求大俠都唔係想成日鬧英超球證，不過繼上周李斯特城對韋斯咸嘅球證失控，呢場旁證都唔得掂。14分鐘高拉洛夫罰球傳中，阿古路接應下頭槌建功，曼城先開紀錄，但慢鏡睇阿古路起碼越幾個身位，但旁證一樣發雞盲。不過咁都好，阿古路射入咗佢英超第100球，係英超歷史第25人入球過百，雖然阿古路用147場比賽入100球，效率及唔上紐卡素名宿舒利亞嘅124場，但以分鐘計，平均107.5分鐘就入一球，效率就最高。
紅軍舊部爭四難畀面
上天都好公平，紐卡素喺努力之下，由安尼達31分鐘右路窄位施射中柱彈入，助球隊逼和曼城1:1，對護級好有幫助；雖然賽後紐卡素仍然以29分排尾二，落後17位諾域治兩分，但以兩場搶四分氣勢，成功上岸不是夢。不過周六紐卡素就要作客利物浦，賓尼迪斯對晏菲路球場應該都好熟悉，事關佢04至10年做紅軍領隊，贏過歐聯、英足盃等冠軍，但正所謂十年人事幾番新，紅軍現時得番盧卡斯、史卡迪爾同法拿根喺賓帥麾下效力過，利物浦本身都要爭前四，賓尼迪斯呢次領軍倒戈都應該唔易踢。