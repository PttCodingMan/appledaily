何西又做替工，今次係頂替咖喱。英超李斯特城上場聯賽失分，同韋斯咸踢成2:2，熱刺乘勢大炒史篤城，贏波拉近距離，贏唔贏到英超冠軍似乎仲有價講。不過姑勿論李城最後可唔可以封王，呢隊波肯定已經成為十幾廿年後都仲有人津津樂道嘅傳奇球隊。反而最令人擔心嘅係李城會唔會係one season wonder，下季有大把錢使，又要兼顧歐聯賽事，喺同今季完全唔同嘅環境下，班球員身心情況會唔會應付唔嚟呢？
兼顧歐聯考驗大
今季李城向世人證明咗，要贏英超冠軍，都唔一定要用幾億鎊去打造隊波，蔗渣嘅價錢一樣可以有燒鵝嘅味道。李城喺有限預算下，冇咁多嘢諗，但到下季先至考工夫；球會有咗英超獎金、水漲船高嘅電視轉播費，同埋出戰歐聯千萬鎊計嘅收入，要點樣發展先好呢。再去低組別球會搵下一個占美華迪？定係使大啲，羅致身價三幾千萬鎊嘅球星加盟？近十幾年，歐洲球壇不時都有球隊突然彈起，但一去到第二季要兼顧歐聯就出事。英超最經典嘅有列斯聯，2004年降咗班之後，到𠵱家都未上返嚟。西班牙就仲多，呢十幾年嚟，由踢歐聯到降班嘅球隊就有拉科魯尼亞、皇家蘇斯達、切爾達、貝迪斯同埋維拉利爾等等，如果應付唔到雙線發展，踢歐聯隨時變成催命符。李城球員確係冇乜踢歐戰嘅經驗，好在主帥雲尼亞里（右）跑慣江湖，佢喺近30年執教生涯教過唔少勁旅，雖然都幾令人奇怪嘅係，佢竟然連一次頂級聯賽冠軍都未贏過，但始終領軍出戰歐洲盃賽經驗夠。李城喺今個夏天除咗要留住占美華迪、馬列斯等等一班主力之外，同時都要記住唔好俾其他球會撬走主帥雲尼亞里呀。文：何西