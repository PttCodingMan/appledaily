英超足球因為電視直播費龐大，20支英超隊伍收入有保證，成為世界級富翁、財團爭相投資對象，幾間大球會都有外國股東，例如曼城由卡塔爾石油家族佔大股，曼聯屬美國格利沙家族，阿仙奴主要股東來自美國及俄羅斯，車路士東主係俄國油王阿巴莫域治，利物浦大股東係美國體育事業投資者亨利，即使係次一級球會，過往有富咸（埃及富商）、伯明翰（香港楊家誠），卡迪夫城（馬來西亞華商），昆士柏流浪（Air Asia老闆）皆曾為亞洲人控制，但最神奇、最本少利大嘅當然係李斯特城班主Vichai S.（泰國華裔富豪），V先生在2010年8月入主李斯特城，2014年球隊由冠軍聯賽升上超級聯賽，今個球季有望贏英超錦標，篤定可以參加下季歐聯，有機會與皇馬、巴塞、拜仁呢啲超級球會對壘，簡直係夢幻成真，名利兼收。中國超級富豪王健林買下西甲馬體會股份，但西甲長期由皇馬、巴塞主宰，馬體會成日做三奶，王健林未必有得威，現在又有一個中資財團向前意大利總理貝魯斯科尼洽購意甲AC米蘭，趕在下一個球季開波前成事。但意甲已在沒落中，AC米蘭雖然有歷史有名氣，中國投資者好難獲利嘅，其實既然有咁多錢，到英國收購韋斯咸、修咸頓、史篤城等中游球會，博一博，將佢地變成李斯特城，可與Vichai S.媲美吖，起碼將球衣心口廣告改成中國貨品品牌，電視宣傳作用好高（例如李斯特城球衣上之King Power，愛華頓球衣上之Chang，令呢兩隻牌子全世界流傳）。中國自習大大上台後，話到明要發展足球，習大大有個中國夢，夢裏中國隊揚威世界盃，正是上有好者，下必有甚焉，各級政府機關全力推動，提高層次到由國家發展委統籌編製一份「中國足球中長期發展規劃（2016-2050）」，於4月11日發佈，等同於中國足球發展宣言，重要性不低於一帶一路！規劃方案內有七大任務，包括制度體系，人才培養，場地建設，豐富賽事，壯大足球產業，培育足球文化，促進足球開放等等，又分近期目標（2016-2020）打好基礎，中期目標（2021-2030）追趕亞洲成亞洲一流水平，遠期目標（2031-2050）全力實現成為世界一流足球強國。要打好基礎就要從學校做起，要開展實施小學、初中、高中、高校四級足球聯賽，鼓勵各級學生參與足球賽。中國目前13億人之中，選唔出11人踢波可以擊敗南韓、日本，實在羞家，現在由中央大力拍板，到咗2050年，信唔信中國隊可贏南韓五比零？