獨立議員黃毓民前日喺法庭盤問證人梁振英四粒鐘後，噚日現身立法會時成為風頭躉。平日同毓民無乜兩句嘅自由黨榮譽主席田北俊、公民黨黨魁梁家傑，噚日都捉住毓民密斟（圖）。一向愛寸CY嘅田少，同毓民講：「梁振英俾你審咗4個鐘頭，你發達啦！我同老婆講，我都諗唔到點解你可以問佢4個鐘頭嘢！」田少又話，當日雖然身處「掟杯」現場，但絕對唔會去為呢件案做證人，「因為我有既定立場，就係反對梁振英連任，所以我唔做得證人㗎」。身兼資深大律師嘅袋巾就笑住話，毓民庭上問嗰啲嘢「有sense」，叫佢上庭時畀心機，毓民就話上次只問咗準備好嘅三分一問題咋，唔知今日仲有乜啜核問題盤問梁特呢？