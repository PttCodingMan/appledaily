美股周二晚企得穩，但港股一開市已經唔升，然後逐步跌，繼周一後，唔夠一日半，港股再冚檔。大家半信半疑，究竟走完鬼會再升過，定係真跌市來臨？有兩樣嘢大家必須留意，第一，如果炒高再冚檔殺好友嘅頻密度越高，就證明淡友勢力開始加強，甚至有超越好友之勢，下跌動力就加大。第二，美股道指穩守萬八繼續升，但港股連高開嘅奶力都無，證明港股弱過美股。呢兩點顯示調整壓力增加。之前炒一、兩個星期先嚟冚檔一次，短線至少有兩、三日搵食，𠵱家變咗升一日半唔夠就冚檔，追慢啲都摸頂，想贏都難，邊個再敢博？再講，係跌市定調整呢？唔好一口咬定港股調整唔會深。讓數據說話，由2010年至今年，除咗2014年第二季零舍好景之外，其餘年份嘅第二季，由高位計都會出現2,700點或以上嘅跌市，如果今年唔例外，又咁唔好彩上星期21511點已經見頂，跌夠2,700點，就隨時跌破19000點，甚至破底。所以形勢逆轉，要跌幾深，唔好估，咪以為唔慌跌得多就隨便撈底。反彈浪見頂，調整浪係用嚟測試港股嘅中長線承接力，係風險、亦係機會。小弟並不悲觀，大跌有低位撈貨博大反彈，如果咁好彩跌唔多，市底強證明後市有前途，肯定一浪高過一浪，邊個劇本之下，下半年都有賺錢機會。有激情係好事，總好過對住一條死魚。晉佳 http://facebook.com/advanceguy1 