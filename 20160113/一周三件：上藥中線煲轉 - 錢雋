上海醫藥（2607）短短6個月插咗近50%，明年嘅預測PE得番單位數，上市以嚟最低水位，股東又粒粒星，要睇睇。上藥對口係上實集團，有大孖沙大股東同地區龍頭優勢唔再講。上藥本身又集製藥、分銷、連鎖零售瓣數，呢期兼搞埋醫藥互聯網，實行線上線下一齊走，財路齊晒。再講，上藥兼入選《Fortune》2015年最受讚賞中國醫藥製造業公司第三位，講競爭力又係top fit。
產業規模將擴大
事實亦係咁，上藥上年頭9個月盈利21.8億元人仔，增長近14%，唔計非經常性因素，盈利增長更去到20%。有頭三季靚仔業績，集團嚟緊派嘅2015年全年成績單，已經有着落。而場內專業評估，上藥今、明兩年EPS 1.42港元同1.62港元，明年預測PE跌到得9.4倍。上藥2011年上市，最低見過2012年10.2倍PE，上市以嚟平均15.2倍PE，上藥明年預測PE，比呢個平均值，平咗38%，比歷史最低PE，仲要平。健康產業唔止係hot topic，喺國策同實際需求下，嚟緊日子嘅產業規模，上萬億元人仔計數。而市場畀到場內同級數行家白雲山（874）、國藥（1099）同復星醫藥（2196），明年預測PE全部12倍樓上，上藥又係平咗截。再講，上藥H股股東當中，包括BlackRock（6.06%）、Capital Group（6%）同社保基金（8.7%），全部都係名牌子。上藥近兩年橫行底13.2元，俾個市拖累，股價再質，吼住呢個位兜上藥，煲中線，當追番上行家12倍PE，上藥都講緊要升40%以上，到19蚊。錢雋細價股專家本欄逢周一、三、五刊出