全亞洲最大時裝品牌Uniqlo（母公司迅銷，6288）日本市場收入飽和，全年收入增長9%至7,801億日圓，明顯增長無力，動身去賺外幣係正確決定，可惜今年喺美國市場已經撞牆！港人崇日，愛國的內地消費者身體亦很誠實，追求簡約的日本風格，可惜，呢種Style在美國實在太多，Hollister、A&F……唔熟悉的更多如繁星，Uniqlo？I beg your pardon！除品牌知名度不足，同樣係走簡約路線的The Gap，已在美國被人嫌棄，結束四分一的店舖，因為每季款式變換得唔夠快，輸俾H&M同Zara。迅銷在美國上年度開咗17間，今年準備開5間，包括在芝加哥及波士頓開設旗艦店。其實方向正確，大肆擴張，不如先打好知名度，省靚個招牌，美國地大物博，再發展網上銷售。美國經濟再度起飛，家陣預先耕田，總有收成，去年全年海外業務收入佔總額38%，拍得住日本業務收入（43%），海外店總數亦已經首次超越日本店舖，即使目前美國業務錄得虧損，相信迅銷仍可承受。而且從滙率方面看來，迅銷較大部份原料在內地採購，收入超過四成來自日本，人民幣貶值，日圓上揚，或有助迅銷賺多少少。Melody本欄逢周三刊出