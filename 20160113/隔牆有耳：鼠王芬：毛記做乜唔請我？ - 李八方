大受歡迎嘅毛記電視分獎典禮，安排咗「梁靚芬社區合唱團」演唱《鼠能夠》，全場氣氛高漲。「主角」梁美芬昨喺自己嘅facebook回應，以為佢鬧人惡搞？非也，佢留言話分獎典禮咁開心，「梁靚芬社區合唱團」又有得上台表演，可惜吖，冇預佢上台玩埋一份喎，仲話若果獲邀，一定奉陪：「做乜唔請埋我呀？有請我，我一定嚟！」佢特別大讚呢個合唱團嘅名改得好，「符合改名原意，I like it」，最後仲要加兩個笑面Emoji，睇嚟絕對唔介意被玩。梁美芬仲同八方講，當晚睇分獎典禮「都笑到攬住個肚」，佢話如果毛記真係邀請佢，一定會認真同佢哋玩：「咁好玩，最緊要大家開心。」係咪真係唔介意首歌笑佢先？佢強調自己係玩得之人，絕對唔會介意，又話從政就係咁㗎啦，仲想用自己上屆參選立法會時嘅《快樂西九》，同網民jam下歌㖭。毛孩幾時發英雄帖先？