踏入2016年，現年24歲的李蘊搶閘報喜預告生猴B，驚爆去年6月已榮升人妻，秘嫁內地有米男友羅章冠，前晚在男方的家鄉海南補擺婚宴，好姊妹何超蓮和G.E.M.（鄧紫棋）亦有出席，新郎深情演繹《喜歡你》送給愛妻，李蘊感動流下甜蜜的眼淚！據知，人妻李蘊已全速造人成功，昨露口風默認雙喜臨門，雀躍說：「我都想要馬騮（猴年BB），可唔可以龍鳳胎呀？」
入行11年、13歲以組合Cream加入樂壇的李蘊，轉眼已經24歲了，數年前與魔術師劉謙分手後，李蘊戀上內地有米男友羅章冠，兩人拍拖3年修成正果，前日在海南補搞儀式和擺酒，好姊妹超蓮和G.E.M.陪嫁。昨日人妻李蘊接受電話訪問說：「我哋註冊咗半年，去年6月8日喺廣州註冊，因為我𠵱家唔係成日出嚟做嘢，另一半唔係圈內人，所以低調啲，完咗婚禮先公開。」問到幾時生BB？開心的李蘊忍唔住露口風：「想快啲有好消息，有嘅時候會公佈，我都想要馬騮，努力啲可能得，嘻嘻！」問是否未夠3個月唔講得？李蘊支吾說：「總之有好消息會公佈。」是否奉子成婚？她繼續封嘴說：「遲啲先講啦，我哋都結咗婚半年。」鍾意仔還是女呢？她笑說：「可唔可以龍鳳胎呀？哈哈哈，希望啦，呢啲順其自然冇得揀。」
僅籌備三星期 
回想當日老公求婚，李蘊說：「都係買戒指，我唔係要求好浪漫，都係喺屋企，大家認真心態，其實都嫁硬。我未試過拍咁長拖，遇到啱要捉實啲，珍惜！」雖然註冊半年，但前日才擺酒，她說：「呢個婚禮好倉卒，因為註咗冊已經覺得結咗婚，但屋企人想有真正婚禮，所以男家擇日，兩三星期前先揀好日子，籌備好趕，因為佢鄉下喺農村，我哋要返去祭祖，噚日婚禮都好感動，先生唔係浪漫嘅人，佢喺台上講嘢好感動，承諾我父母好好照顧個女，會令我幸福，係女仔聽到另一半講都感動，新郎同成班兄弟唱《喜歡你》，自己全晚喊咗兩三次，始終一生人一次人生大事。」
超蓮冇帶賀禮
至於超蓮和G.E.M.都到海南飲喜酒，大露背的G.E.M.更透黑底。李蘊說：「G.E.M.同超蓮唔係做姊妹，唔想麻煩佢哋，想佢哋開開心心飲一餐，見證我呢個時刻，佢哋好忙，抽時間好難，我咁急通知都過嚟，真係好姊妹。」對於兩人都感動到喊，李蘊笑說：「超蓮喊得勁啲，佢喺台下攞住手機邊影邊喊，佢話第一次參加婚禮喊，自己都好感動。」問到兩人送甚麼賀禮？李蘊說：「送祝福囉，因為何小姐話唔記得帶禮物過嚟，返香港先慢慢計。」李蘊還踢爆：「鄧小姐好恨嫁，佢話好羨慕。」會唔會介紹男仔給他？李蘊說：「我同佢識嘅男仔唔同圈子，可能佢鍾意類型又唔係我鍾意類型，好難介紹畀佢。」嫁有米老公做豪門新抱是否有壓力？李蘊大叫：「梗唔係，係普通家庭，打份工自己做起，冇父蔭，總之唔係豪門禮金。」婚後會否退出娛樂圈？她說：「唔會話退出，做呢行又冇話退出，可能多啲嘢做或少啲嘢做，結咗婚唔同階段，佢唔會干涉我工作。」採訪：皓騫