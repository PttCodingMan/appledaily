新年伊始有一個重大發現，原來立法會主席曾鈺成先至係股市預言家，佢噚日喺專欄提到2016係由好多7字加埋，咁啱得咁橋，中港股市今年首個交易日跌到七個一皮，滬深300指數挫7%，內地要熔斷停市，恒生指數亦出現多個7字，認真古怪。
曾鈺成變身股市預言家
曾鈺成喺香港大學數學系以一級榮譽畢業，新年就跟大家玩數字遊戲，佢喺專欄提到「2016=777+777+77+77+77+77+77+77」真係好多7呀。雖然話西方人認為7係幸運數字，但對於港人，7嘅廣東話諧音，斯文啲嘅意思係笨咗，感覺唔多好。而且，唔到你唔信邪，噚日內地股市首日推出熔斷機制，滬深300指數即日就跌7%（限制幅度），成個內地股市下晝提早一個半小時就熔斷收工。再細心望一望恒生指數，竟然發現五個7，最低位、收市報價、兩者下跌點數等都係7字尾。若然跌多些少，全日最多跌689點，到時仲邪。而受到中港股市氣氛影響，美股噚晚早段亦大跌㖭呀。風水師麥玲玲都話，噚日係「收日」，屬於中下嘅日子，本身不宜開市。曆法權威蔡伯勵舊年底講過，今年1月1日與農曆正月初一都係破日，立春就係破月，「三破」之年，金融市場淡靜，樓價有下滑趨勢咁話。以噚日股市走勢而言，股民係唔係八卦迷信都好，似乎都係行穩陣路線比較好。曾鈺成仲計到，2016=144x14。大家明啦。李華華mailto:LiWaWa@AppleDaily.com