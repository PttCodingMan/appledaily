如果有留意高登討論區，會發現巴打絲打們開得最多post討論嘅股票，就係騰訊（700）。騰訊升咗十幾年，近期終於成為民間股王，開始連散戶都落場買。噚日港股主板成交437.57億元，創今年新低，如果單計正股，成交289.66億元，剩係一隻騰訊，成交有19.56億元，即係每100蚊成交買港股，就有6.75元係買騰訊，相當誇張。越嚟越多人買騰訊、講騰訊，相反理論之下物極必反，係咪代表騰訊步滙控（005）同內銀股後塵，就快玩完？港股成交縮到今年低位，港股亦由急跌變成慢跌，但騰訊始終位處接近歷史高位水平，股價更加連日跑贏大市，話佢要由極受歡迎股份突然變成不受歡迎股份，業績增長對辦之下，似乎搵唔到有說服力嘅理由。如果話資金由高估值騰訊流至低估值中資股，同樣說不過去，皆因一般大型國企股嘅基本因素難見曙光，想吸走買騰訊嘅資金實在有難度。騰訊股價喺慢跌市之中保持強勢，較大機會係等一個升市來臨，令股價升得更瘋狂，之後就人人講騰訊、人人買騰訊，消耗盡所有購買力，然後散水，長遠將變成下一隻滙控、下一隻建行（939），呢一刻，應該睇到多一浸升勢。晉佳 http://www.facebook.com/advanceguy1 