「冇理由唔俾政府管死，沽爆佢！」孫柏文記得當年90年代，股票行嘅唐哥同我講佢嘅客，點解大量拋空花旗國上市嘅煙草股。結果係點？冇錯，全球管煙草嘅措施真係越來越多，不過煙草公司嘅股價就節節上升。其實，由上世紀中創立標普500指數，500隻創指數股中，到今日表現最好嗰隻，就係賣萬寶路嘅Altria。點解會咁？因為當一個行業越多監管，能頂得順嘅就只得大企業。呢個連佢哋啲高層都知，所以近十年，佢哋透過啲「唔使選」嘅政策制訂機構，例如歐盟、香港AO等，歡迎監管。不過，連煙草公司都不能避過科技嘅洪流。電子煙嘅出現，對煙草公司嘅威脅，我見到身邊朋友嘅習慣有所改變，直情係有如當年napster、BT對唱片舖嗰隻。所以，煙草公司想借政府之力，殺咗佢。盤棋嘅捉法，就係要夾友好機構放煙幕，牽傳媒，引C9出力。喺香港，不難覺得開始發功，因為近日一段又一段新聞打電子煙，淨係本報都唔少。事實係點？英國嘅「醫管局」NHS，已經係勸啲人轉食電子煙，甚至會免費派發，因安全過食煙，不過又例如本報等傳媒喺香港太有影響力，所以，香港全面禁電子煙指日可待。最可惜係乜？就係如果啲人大規模轉食電子煙，真係減少患癌，少啲人死。喺香港禁，就會有好多唔使死嘅人，為咗煙草商同佢哋盟友，枉死。不過，救人唔係吸煙與健康委員會、高永文局長、健康版記者、煙草公司嘅目標，有奶水飲、有稿交先至係。真係想一注獨贏買Altria。孫柏文獨立股評人 http://www.facebook.com/shuen 本欄逢周二刊出