某權威人士：「兜口兜面同你講人民幣冇得貶值，咁易畀你班蛋散估到，仲係共產黨嚟嘅？」一臉忌廉蛋糕嘅澳洲籍肥仔律師聽罷口中念念有詞：「真係估你唔到喎，共產黨好嘢！共產黨好嘢！」其實各國央行好多時都需要你估佢唔到，任何事不斷做，邊際效用必然遞減乃至無效，貨幣政策亦一樣。央行玩貨幣政策有時需要攻其無備，出奇不意，咁先有效果。所以聯儲局前主席格林斯潘有句名言：「如果你以為好了解我，你一定係誤解咗我嘅說話。」
9月前加息機會大
聯儲局好似CD跳線咁不斷重複利率就快加、好快加、即將加，講到大眾厭倦兼麻木，覺得耶倫三藏出嚟演講都係唱《Only You》，冇料到。但最近美國嘅動作顯示6月至9月期間，非常大機會起碼加一次息突擊市場。首先，上個月美國財政部將中國、日本、德國、韓國、台灣列為滙率觀察名單，警告唔好將自國貨幣大貶頂爛市。然後5月21日G7峰會期間，美國財政部長Jack Lew再次警告日圓唔好搞競爭性貶值。貨幣之強弱、滙率之平貴係相對性，如果除美國外全世界貨幣一齊再貶值，縱然美國冇動作，對美國而言雖無加息之名也有加息之實。但美國經濟今次復蘇同過去唔同，非常緩慢，而且唔覺意就好易轉變成停滯性通脹，所以美國要嘅係慢慢加息，逐啲逐啲嚟。當其他國家貨幣貶值而美國加息，美元同其他國家貨幣之利差擴大，就變成美國加少少息都好似大幅加息嘅效果。近月美國不斷出口又出手警告各國唔好頂爛市，其實即反映美國要hold住個場，為加息做準備，而且係即將要做。另一方面，對照近期中國嘅動作，可以見到中美之間有種默契。中國係現時美債最大持份者，喺美國加息進程上，若兩國有乜講唔掂數，中國大手沽美債就會變相幫美國大幅加息。所以點解過去聯儲局喺加息問題上從來唔會理其他國家，近年卻反反覆覆地喺官方議息聲明中提及中國因素。據《華爾街日報》報道，中國可能最快於7月建立一個平台，畀中資及外資喺中國境內發行SDR計價債券。人民幣最大問題係，內地稍為有錢嘅人都想帶埋錢移民出國。要將大筆錢送出國，其中一個做法係搞海外併購。2015年中國海外併購金額410億美元，但2016年頭3個月，據彭博統計，內地宣佈海外併購交易額已達到創紀錄的970億美元。由於SDR由美元、歐元、人民幣、日圓、英鎊五大權重貨幣構成，其中人民幣只佔10.9%。即係話，買SDR債券等同揸住近九成外滙，希望用咁嘅方法留住國內資金唔好一面叫愛國一面爭住奪門而出，尤其係叫共產黨好嘢叫得最大聲嗰班。Mr. Tregunter本欄逢周二刊出