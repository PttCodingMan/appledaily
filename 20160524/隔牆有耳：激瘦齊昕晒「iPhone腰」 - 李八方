近期喺網上世界沉寂咗嘅特首梁振英千金梁齊昕，噚日又蒲頭，喺禮賓府「打卡」，於ig上載自拍照（圖），留言「stay positive」（保持樂觀）。相中可見手持iPhone嘅齊昕，身形激瘦噃，大概3部iPhone已經可以遮晒佢全身，莫非想帶起「iPhone腰」潮流？真係我見猶憐咯。據知齊昕今年初先後去過澳洲、英國及美國等地旅行，3月中仲被發現孖住媽媽梁唐青儀喺美國洛杉磯星光大道現身，當時齊昕身形都有啲脹，有傳係食藥副作用所致，但精神不錯，估唔到約個半月後就暴瘦喎，唔少網民好擔心，留言「Too skinny, is it?」（是不是太瘦了），更有人形容猶如「Refugee camp」（難民營），同時都有人話支持佢，希望佢保持笑容同繼續努力。