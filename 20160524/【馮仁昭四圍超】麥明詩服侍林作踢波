麥明詩早前喺無綫節目度成日將「劍橋」同「十優」掛喺嘴邊，結果俾網民幫佢起朵叫「堅離地詩」，而佢最近以新丁待遇幫無綫拍劇，成日要留喺內地，前日趁有假期即刻爭取時間陪住男友林作，就連男友同成班男人去踢波都照跟，仲唔介意做阿四，幫男友同佢啲波友買埋水。
揀一件頭泳衣
前日下晝4點鐘左右，麥明詩坐男友林作車去九龍仔足球場後，即全程靠邊站，後來索性搽蚊怕膏趴喺草地睇書，完場後先同男友過二人世界，仲好貼地咁去九龍城食茶餐廳，又去銅鑼灣行樓上舖。馮仁昭噚日打電話畀林作，佢話：「噚日其實都幾曬，都驚佢（麥明詩）曬親，不過佢平時冇乜做運動，有機會畀佢接觸吓大自然都係好嘅。」馮仁昭笑佢哋慳家，一份常餐兩份食，仲去街檔睇手機殼，林作即乘機幫女友澄清咁話：「佢好鍾意食茶餐廳㗎，喺街邊買手機殼，因為嗰度多款嘛！」問佢係咪好保守，所以麥明詩揀泳衣只揀一件頭，佢就笑住話：「我唔介意佢着三點式喎，咁好嘅嘢、靚嘅嘢，梗係要攞出嚟分享啦！」撰文：馮仁昭