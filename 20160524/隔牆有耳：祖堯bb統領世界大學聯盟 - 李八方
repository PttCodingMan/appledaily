甚受同學歡迎嘅中大校長沈祖堯任期原定至2018年6月，但佢早前話願意提早退場交棒，似乎對校長工作意興闌珊，但國際間對祖堯bb嘅工作高度認同。佢最近獲世界大學聯盟（Worldwide Universities Network）18所成員院校嘅校長推選為聯盟嘅合作委員會主席，領導聯盟發展。聯盟屬國際高等教育及研究網絡，18所成員院校遍及五大洲達11個國家，合作發展創新方案應對重大環球挑戰，並致力推動四大領域嘅跨學科研究。查實中大2011年先加盟，係本港唯一參加嘅院校，而祖堯bb可以喺未來兩年統領聯盟，認真巴閉！祖堯bb話榮幸獲委以重任，期待同成員努力開拓更多合作機會，會鼓勵中大更多研究人員參與聯盟嘅合作項目。