俗語有云：「唔賭唔知時運高」，六合彩繼上年8,000萬中秋金多寶後，黃金機會終於再度降臨，後日（3月1日）是六合彩40周年金多寶，如果一注中頭獎，獎金可高達1億！小賭怡情，大賭亂性，用10蚊發個橫財夢，絕對博得過。不過想要刀仔鋸大樹，除了靠命水，當然最好有高人指點，《蘋果》就找來曾經中過唔止一次六合彩「六合彩之子」蔡國威和梁思浩，以及堪輿學家麥玲玲和李丞責，組成六合彩最強package，為你打造一條發達方程式。採訪：譚倩宜、曹家誠
蔡國威：着紅衫買大冧巴
在亞視主持《六合彩》超過10年的蔡國威，除了每期可以埋身直擊六合彩攪珠結果，「近水樓台」的他自爆多年來中過無數次六合彩：「我最叻嗰次中過三獎，已經係5蚊注年代啦，嗰次派彩4萬幾，另外中過3次4獎，至於幾百蚊嘅安慰獎，就真係數唔到咁多。」
中獎開公司請同事
貴為「六合彩之子」，蔡國威自創一條發達秘笈：「我每次買彩票嗰陣，都會着紅色、橙色嘅鮮色衫，入去投注站嗰陣，記住唔好垂頭喪氣，要歡天喜地嘅樣。因為你分分鐘係入去見財神。話個貼士畀大家，有好多人問我有乜嘢號碼係經常出現，我同朋友統計過，發覺大號碼出現嘅次數係比細號碼多！」去年7月，蔡國威為亞視主持最後一次六合彩，談到今次若有幸中獎，他亦不忘念舊說：「如果中咗1億，我會買3層樓同環遊世界，剩番啲錢我會開間production house（製作公司）幫亞視台前幕後員工。不過就冇可能買亞視，你知啦，啲海水好鹹㗎嘛！」【蔡國威心水號碼】16（冷門號碼，20幾期冇開過，相信會物極必反）、48（大號碼，4係平穩數、8取諧音發好意頭）
梁思浩：留1/3彩金行善
梁思浩自言曾經中過一次二獎，兩次三獎。天生有橫財命的他，坦言中獎後會即刻做善事，思浩說：「我嘅六合彩貼士係，入投注站前要對住個天大聲講，話中咗就會做幾多善事，因為呢個係天降橫財，所以要話畀個天知，當係一個交換條件。而我綜合八大堪輿學家嘅講法，話當旺顏色係紫色同藍色，而今年旺財位係正東位，你哋可以搵就近正東位嘅投注站落注，如果我今次中咗，會用3分之1彩金做善事，其他擺喺度先，因為未需要用！」【梁思浩心水號碼】冇提供（因為他自稱之前試過講過一個號碼，最後開口中，結果遭內地地下錢莊恐嚇，驚驚吓不敢再講！）
麥玲玲：東南當旺夾時辰
話說財神位日日唔同，玲玲師傅就預先幫眾「蘋民」算一算2月29日和3月1日當日的大利位置以及時辰和當旺生肖，玲玲師傅說：「29號當日朝早9點到下午3點，可以去東面投注站，港島區東面有柴灣、杏花邨，而九龍東面就係觀塘、將軍澳。嗰日當旺顏色係綠色同間條，至於當日合屬猴、牛、雞嘅生肖，適合買熱門號碼，而相沖嘅豬就可以買冷門號碼。」至於3月1日財位就會移至南面，可以到薄扶林、紅磡一帶碰運氣。她說：「藍色同波浪紋都係當日較旺嘅，至於吉時係早上9點到11點同下晝1點到3點。」玲玲師傅話屬羊、狗同虎都係合3月1日，可以買熱門號碼，至於相沖生肖的鼠就適宜買冷門號碼。【麥玲玲心水號碼】23、38（同樣取其諧音好意頭）
李丞責：借猴蛇運吼綠波
自言不愛賭博，但間中會試運氣的李丞責，透露多年來中過不同彩池的賽馬，六合彩亦中過10次以上，包括頭獎，他指今年屬蛇和屬猴的有偏財和抽獎命：「其實有冇橫財偏財命係好睇個人運氣，可以畀啲貼士大家提升運氣，就算你生肖唔係蛇同猴，但都可以夾佢哋落注嚟增加運氣。今年旺綠色，所以綠色嘅珠比其他顏色會大啲機會中。」李丞責指投注站的座向十分重要：「如果投注站座向唔好，派大獎嘅機會就會增加，因為投注人旺過投注站，舉例中環史丹利街個投注站（有指中獎次數最高的投注站）𠵱家動緊土，而好位、壞位如果動土都會令風水更惡劣，相反派大獎機會亦容易啲。我就鍾意多玻璃、上樓甚至斜路嘅投注站，而設喺地牢嘅投注站，相對就冇咁容易中獎。」【李丞責心水號碼】24、41（全年當旺、經常會出）