【科健籽：食養東西】農曆新年去旅行，多數玩到日夜顛倒，餐餐大魚大肉，搞到便秘認真煩；氣候不同又特別易攰易病，到底出門在外，有沒有便利的養生方法？唔舒服又有乜應急大法？廣州中醫藥大學博士譚莉英特別教大家幾招外遊養生方法，只要帶備以下材料出發，一有唔妥就焗杯茶飲，就可以開開心心、健健康康去旅行！
乾薑　驅寒止咳
農曆新年人人都話要去滑雪，去到極寒之地，譚醫師表示要帶幾片乾薑出發。為甚麼不用生薑，要用乾薑？一來很多地方都禁止進口新鮮植物，二來曬完後的乾薑呈薄薄的一片，不易變壞，容易收藏。薑可以驅寒化濕，在雪地上碌來碌去，容易感染風寒感冒。乾薑焗茶，不但可以止咳，亦可以疏散風寒。風寒以外，食得多生冷食物，自覺口淡淡，沒胃口，表示脾胃虛寒，乾薑同樣有用。
南棗　安神定驚
南棗呈黑色，「色黑入腎」，可以補腎補氣血。出門在外住酒店，唔係驚有鬼就係唔習慣瞓生埗床，不慣不熟，輾轉反側，睡得不好，第二日就冇精神去玩，認真掃興！用南棗焗茶飲有安神定驚之效，臨瞓前飲番杯，有助入眠。棗類可以健脾養血，令面色紅粉霏霏，隨時自拍都靚過人。
紅棗　暖和四肢
早前霸王級寒流襲港，個個都凍到手腳僵硬，識飲就梗係飲紅棗茶補一補！紅棗色紅入血，可以協助我們養氣血，暖手腳。要去寒冷地方滑雪玩雪，又經常四肢冰凍，飲紅棗水可以令你暖入心脾。
薄荷　解熱化氣
去到一些潮濕地方，天氣翳焗悶熱，感到身體不太對勁，有時鼻塞有時流鼻水，痰又黃又黏稠，喉嚨乾痛，可能是風熱感冒之初期病徵。用薄荷焗茶，揮發功能高，而且味道清新，可以化濁氣（谷食之氣）及解熱。
野菊花　清熱通便
旅行時，食得一定會比平常放縱，熱氣食物、香口食物統統放入口，令人又乾又燥又口渴，消化不良，肚仔就谷住谷住，甚至爆瘡！用野菊花焗茶，可清熱解毒，遇上胃火牙痛，大便不順等等，它都幫到你。
玫瑰花　解鬱提神
有時玩得太盡興，人感覺很疲倦，冇精神冇心機，想極速上電，繼續飲飲食食大玩特玩，大家可以用玫瑰花焗茶飲。它有疏肝解鬱的功效，飲完會感到開朗一點，亦可以養血。不過如果正值經期或懷孕中的女性，玫瑰花不適合她們。
記者：李　聰攝影：陳永威、黃子偉編輯：黃仲兒美術：楊永昌