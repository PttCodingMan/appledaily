年尾流流大家都想安安靜靜過年，但689就是有這個能耐，唔想畀大家好過。雨傘運動後年多以來，他仍堅持以鬥爭為綱，製造港獨危機、批鬥年輕人、散佈陰謀論，事實上2015全年並不好過。結果2016年開波就由闖將李國章掀起序幕，佢做主席大家都知校委會已經成為火藥庫，每次會議定必引發衝突，而李國章就藉機撥火挑機，將矛盾扣上「公民黨陰謀論」，升呢兼發圍。香港之亂局，令人痛心，追源溯始，在於管治能力大倒退。建制中人胡言亂語，美國政治修辭稱之為「phony tough talk and bluster」，內地就叫「亮劍」，即大大聲扮強硬兇人，奧巴馬日前以此嘲笑共和黨初選人馬。以往兇狠及泛陰謀言論早已存在，閂起門就痛罵泛民、長毛、肥佬黎及夏千福來發洩，捕風捉影，但又無耐心去了解政治的細節，一如《城市論壇》觀眾席的維園阿伯。以前呢種維園阿伯式言論，之所以冇出街，係因為大家仍然知道公職身份要自重，更重要是考慮政治效果。
掌權者鼓勵亮劍
𠵱家並非李國章把口特別衰，在當年他出任教統局局長推動中大吞併教院一事中，大家已可見端倪。問題是以往約束力不單止消失了，今日掌權者反過來鼓勵Bluster行為，於是「洗頭艇」、「學生吸毒」等極端言論就如猛鬼出籠。這種口不擇言、不顧身份及後果的言論，即使引起批評，但由於動機正確，又勇於出拳亮劍，一棚人小圈子互相聲援，不單唔會受批評，而且會得到鼓勵。大陸歷次政治運動最終陷入災難結局，推波助瀾的就是這種寧左勿右心態。橘逾淮為枳，英治時代同一班建制派，因水土不一樣，思想行為也有別。同樣來自李氏家族，李國寶就以紳士姿態出現，與人為善，同李柱銘、夏佳理、田北俊一班人談笑風生，每次見其他議員發言完畢，就立即豎起拇指，頻頻稱讚very good, very good，成為口頭禪。背後因為港英管治要求不同，希望本地政治人樹立文明形象。九五年地盤判頭曾健成循新九組當選立法局，總督就送他一條乳牛黃領呔，囑咐他出席大會跟隨dress code。如果港英建制中人郁吓就口出惡言，一早就放入雪櫃，只因爛仔形象最終影響的是公眾對整個港英建制的觀感，更重要是爛仔囗賤會損害港府管治能力。好多人唔明點解香港沉默多數唔去批評學生激進行動，道理一字咁淺，當建制政治形象惡劣時，即使對方行為過激，大家只會選擇袖手旁觀。香港中產主流保守、怕亂、信權威、講秩序，先天上本來就係政府盟友。問題是當政府喪失文明形象，權威低落時，大家認為唔值得幫。香港人有冇是非黑白判斷力？當然有！寒流大帽山惡女登山事件證明，唔係用自由之名挑戰警察就一定有人撐，但當建制政客劣質化，喪失文明形象後，大家會問：「政府咁衰，點解要幫佢！」英治時代人人向上扮紳士，今日人人向下做爛仔，越爛越多公職，試問管治又點會成功？人變了？還是水土變了？李氏家族就是上佳的個案研究。添馬男