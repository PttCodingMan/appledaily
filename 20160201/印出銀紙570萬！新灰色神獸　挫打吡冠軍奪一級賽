常言香港馬壇匯集全球一流騎師，這天淨係睇第九場1600米國際一級賽董事盃最後兩百米，已經令人拍案叫絕。有神蘇之稱的蘇銘倫，今場夥拍高廐新灰色神獸「大印銀紙」藝高人膽大，拉士從內欄穿上，本來已經看似被外欄的潘頓座騎「戰利品」追過，不過神級騎師蘇銘倫唔係流嘢，最後幾步狂鞭「大印銀紙」，及時反先「戰利品」險勝短馬頭位率先衝線，勇奪董事盃，今場獲獎金570萬，造就蘇銘倫、練馬師高伯新及馬主潘蘇通這鐵三角組合，連同季初以「大運財」勝出馬會短途錦標後，今季再一次在大賽桂冠。「大印銀紙」上仗於香港一哩錦標蝕分入Q，露出真正實力，今場遇上一批蹄下敗將，果然順利補中，單Win及3揀1（組合獨贏），分別派38及15.5元；勝出練馬師（組合獨贏）開B4，派35.5元。蘇銘倫這天重臨客串只跑七、九場兩項一級賽，可惜「大運財」在百週年紀念短途盃屈居亞軍，未能起孖。今場蔡約翰雙龍出海，結果久休季內初出的上季打吡冠軍「戰利品」跑第二，另一蔡廐馬「詠彩繽紛」得季軍。今屆董事盃摩、東兩廐在今場11駒中共佔七駒，結果東廐「美麗大師」跑第四已叫最叻。潘頓策「戰利品」如果影贏「大印銀紙」的話，潘頓就可以連同第七場百週年紀念短途盃贏「友瑩格」在內，以一對心律不正常馬包辦一級賽孖寶，如今功敗垂成，十分可惜。