上周本欄以《美日央行對決》為題，除了因為聯儲局議息例牌受關注外，筆者隱約覺得日本央行今次或有動作，結果行長黑田東彥故技重施，繼2014年9月出奇不意加碼量寬後，上周五突然推出負利率政策。Kuroda put拯救好友於「熊」海，加上油價續現迴光之勇，帶挈美股等環球股市升番浸，但1月表現仍是6年最差，美國10年期債息則跌至1.92厘。要留意，計埋日本加入負利率陣營，刻下全球已有歐洲、瑞士、瑞典、丹麥五間央行靠呢招催谷經濟，令到全球5.5萬億美元的國債處於負孳息（摩根大通統計），佔比達四分一，意味「倒貼」買債呢個異象可能成為常態，凸顯舉世量寬政策漸失效，越來越多央行被逼使出負利率，黔驢技窮是也！也反映投資市場無樂土，投資者情願交「保護費」求穩陣。回說日本負利率，因政策只針對新資金，嚴格講提振經濟的助力有限，但央行揚言有需要會再出招，除非環球避險情緒再急漲，日圓短期應在118至122徘徊。當然，中國調控經濟一塌糊塗，全球最終難免要幫手埋單，喘息時間唔玩得幾耐。本周環球多數據，美國周五出爐的1月就業報告，中國PMI、澳洲和英國本周議息會否跟隨歐日發放偏鴿言論，以至加拿大就業數據，都會觸發外滙市況，炒友本周不愁寂寞。奇兵本欄逢周一刊出