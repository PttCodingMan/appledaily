國美（493）通過收購大股東黃光裕非上市零售網無耐，搞掂後，會成為內地電器同消費電子產品零售商中嘅超級巨無霸，而就算計晒收購引發全面攤薄，國美PB仍然比同級對手平近60%，國美爆殘。
擁龐大實體零售網
國美完成呢壇收購後，零售店舖將由上年6月尾時1,213家，增加到至少1,803家，同級對手蘇寧（深：002024）到上年9月尾，內地店舖1,625家。線下實體店，國美威盡。又蘇寧上年獲阿里巴巴入股，做蘇寧第二大股東。之前講過，場內估計，阿里入股蘇寧，其中原因，係睇中蘇寧線下零售網。而內地傳媒報載，上年包括樂視同線上書城當當網，亦都打線下網絡，分別要開設過千間線下門店。睇到係，電貿熱潮下，虛實都要兼備，國美完成收購後，線下零售網係超級巨無霸，好值租。國美連收購後備考資產淨值236億元人仔，折約279億元（港元．下同），就算連埋收購配股同假定所配發認股權證，全面行使攤薄計數，每股NAV約1.1元，現價1.08元，都係得0.98倍PB。又喺國美上月通過收購後嘅最新專業評估，集團今、明兩年EPS 0.107元同0.13元，兩年預測10倍同8.3倍PE。上邊蘇寧，兩年預測287倍同92倍PE、預估2.4倍PB；京東259倍同61倍PE、預估6.7倍PB。國美預測PE平絕，齋比PB，國美亦起碼平咗近60%。呢轉博國美反彈，當上番收購配股發行價1.39元，國美要升近30%，全面攤薄後PB，都係得1.26倍。錢雋細價股專家本欄逢周一、三、五刊出