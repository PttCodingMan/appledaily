熔斷機制變魂斷機制，阿爺「用自己的方式」打殘個市，4日兩次燒fuse，人仔極速貶值2%，阿爺兩邊都想救，結果兩邊都救不了。去年股災已證明央媽非萬能，勉強救到半死不活，今次看來要失救。上次只是股市爆煲，今次股滙齊散，經濟較半年前更差，加上熔斷引發恐慌，阿爺確實是作繭自綁，玩死自己。市場最怕不是跌，而是流動性枯竭欲沽無從，只要有得trade，市場自然會搵到個價，不用阿爺喊打喊殺。官方話熔斷有助市場冷靜，肯定是未炒過股票，每次個市大冧要走貨，掟完心情會平伏，因虧損已實現不會再輸更多，但家陣停市唔畀人掟，只係令痛苦延長，點樣冷靜呢？執筆時道指期貨急瀉逾400點，歐股全線插3%，中國輸出股災禍及全球，索羅斯踩多一腳，認為現況與2008年海嘯情況相近，只是風眼上次是美國，今次輪到中國。恒指已失守9月底位，去年10月以來的反彈結束，進入終極跌浪，如與前浪跌幅相同，恒指可見15200點水平。收息股港燈（2638）有近6厘息墊底，表現尚算平穩。魏力 http://www.facebook.com/2012jason 本欄逢周一、三、五刊出