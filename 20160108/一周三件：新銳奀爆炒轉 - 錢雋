新銳醫藥（6108）仲喺創業板時，PB曾經高達8倍，年幾嚟股價飛墜咗90%，就算計埋最近呢期配股攤薄，家陣得番0.59倍PB。新銳2013年10月以配售形式，喺創業板上市，最高見過2014年1月2.16元，現價0.205元，跌淨一成，比起上年9月配售2.4億股全新股時嘅每股配股價0.285元，潛咗水近30%。即係話，新銳現價要升43%，先去番承配人家鄉價。
醫藥分銷網具優勢
連呢板配股攤薄，新銳每股NAV 0.35元，得0.57倍PB，集團喺歷史高位對應嘅PB，係講緊7.9倍，上市以嚟平均2.2倍，新銳家陣PB，平咗73%。新銳大股東康健國際（3886），家陣講緊2.6倍PB，新銳亦比康健平咗77%。新銳連埋新增配股，家陣2.9億元市值，唔計配股承配人嘅街貨市值，更加得1.56億元咁大把，市值亦係細奀到爆。新銳主打浙江省藥業分銷，兼喺好似上海、重慶、廣東省等一線同GDP高速增長地區，組成銷售網絡，呢批地區網消費力，一啲都唔削。食住呢個優勢，集團喺上年6月轉主板後第一張半年度成績單，盈利增長40%到1,108萬元。而新銳呢期兼搞埋醫療器械同設備買賣。諗到係，「十三五」加插咗健康產業呢瓣，阿爺睇重，加埋呢期內地醫院投資潮、中產家庭增加，提高咗唔同醫療設備需求，連埋新銳醫藥分銷網優勢，呢瓣應該有運行。但個市呢期倒水咁倒，新銳由好貴，變到家陣相對廉宜，仍然少人問津。嚟緊日子，係視乎集團配股集銀彈後，有無新搞作誘發短線炒賣。錢雋細價股專家本欄逢周一、三、五刊出