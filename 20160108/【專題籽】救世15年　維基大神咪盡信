【專題籽：潮流乜乜乜】現代人有乜唔識，總會跪求Google大神指點迷津，其實，Google都係搵維基百科幫手多。1月15日，就係維基服務世人15周年嘅大日子，而中文版就有逾85萬條條目，義工更係高手雲集，包括已經做咗９年嘅20歲維基人梁忠明，以及強調抄要抄得醒嘅主席黃挺峯（Rover）。平日一秒查出歷史藝術政治情色呢樣嗰樣，點都要多謝番呢班維基人。
這班義工編輯各司其職，有人負責整理系統，有人修修補補，有人巡察違規條目，至於香港維基媒體協會主席Rover，善寫本土風物；梁忠明則對時事、政治及國際新聞較有研究，而且他小五時已獻出第一次……寫條目，真係估佢唔到，「我第一次寫嘅係《都市閒情》。」當年，他打算為心愛卡通《哈姆太郎》寫條目而註冊，後來發現被人捷足先登，「咁啱睇緊電視，發現《都市閒情》冇條目，於是順手寫咗，只係上TVB網站同睇Google，好快就寫完。」另外還有「冰皮月餅」、「尖沙咀至中環航線」等，「有時一起身會先上維基，睇我睡咗嗰幾鐘發生咗乜事。」每天大約花三至四小時，至今共寫了逾100條條目，「我唔算多啦，活躍嘅會員寫超過500個都有呀。」近年關於偶像、韓星的條目迅速增長，日日都有更新，梁忠明只是開心地食花生，從不涉足，原來一些專寫娛樂的編輯對條目「有佔有慾，成日玩嘢。」他們會把自己不認可的偶像新聞及版本刪掉，情況有時失控得要加「保護」、僅供二級編輯改動才止息。梁忠明說：「條目不屬於任何人，所以呢種對條目宣示主權嘅做法係唔啱嘅。」又言維基百科是個自由平台，隨時可以開發自己想要的條目，不像百度，「你寫『法輪大法好』，可能聽日就去咗拘留所。」但最怕有人搞破壞亂加嘢，去年台灣「九合一選舉」，連戰指柯文哲的祖先是日軍，藉此攻擊他是漢奸，其後表示資料來自維基，令人火滾得啖笑。
「成功感嚟自幫到人，就好似去捐血」
他們每個月第三個星期五都有聚會，有賬號、沒賬號、訪客遊民編輯悉數歡迎，多數齋飲冇飯食，大家會討論時事，或者在維基遇到的問題，最多人問的有「點解我條條目會俾人刪走」。原來很多人上載自己的公司資料作宣傳，Rover說： 「如果你公司好出名，唔使靠維基宣傳都有好多人識，咁條條目就唔當係廣告囉。」又有「偽基百科話你哋抄佢喎，仲眾所周知。」Rover再答: 「偽基百科其實同維基無關，當笑話睇，咪認真。」還以為是同一堆人在自娛，Rover結巴地說： 「呃，呢個……唔排除有啲會員……」明白了。不過很多人明目張膽地引用維基的資料做功課、寫論文，Rover多番認真重申： 「唔鼓勵。」因為維基的資料未必完全經過證實，但下方會列明註腳及參考資料，應該從中再消化， 「抄都要抄得精明啲嘛。」人來人去，二人在維基打滾多年，依然熱情未減，梁忠明笑言：「成功感嚟自幫到人，就好似去捐血，都唔知啲血會點樣用。」
維基百科大事件
15年來，維基百科在全球累積二億八百多萬次編輯，二千九百多萬條條目。中文版出名緊貼社會熱話，潮語、抽水事件、社會突發事件都會立即更新。有時還有「維基拉鋸戰」，網民惡搞某些條目，勞煩編輯不斷維護。去年還推出了app，方便時時更新。
1.遊戲觀眾怨維基放生埃
2011年，NOW的互動遊戲節目《撳錢》 指畢打街鐘樓於1913年拆卸，但85%玩家根據維基等網站回答了1908年，並遷怒維基放山埃。維基管理員於是撰文反擊，稱資料來自古物古蹟辦事處， 惟對方於2009年作出改正， 玩家冇仇報，所以再重申：切勿盡信維基。
2. AV女優年年入十大
話說維基每年都會總結最高搜尋榜，據梁忠明觀察，多年來一直打入十大的居然是……AV女優列表!（編輯興奮表示：早估到啦！）至於2015年查閱榜第一位竟是“Running Man”，用家表示要查閱每集嘉賓才決定是否下載喎；第二位？自己睇！
3. 為見偶像認親認戚
澳洲男子David Spargo為了見樂隊Peking Duk（右圖）一面，索性在維基上寫自己是成員Reuben Styles的兄弟，想入後台為其打氣。怪招當然被保安拆穿，但創意及勇氣讓Reuben折服，邀請他到後台。另一成員Adam Hyde則笑說，永遠不要盡信維基。
4. 畢業致謝買Tee
學阿主席Rover話齋，凡事考證，不能盡信維基。但年年畢業季，網上都會出現一件件印有畢業生剪影、寫上“Thanks Wikipedia”的T-shirt出售，表示「畢到業靠晒你」的感謝之情。
維基百科建站15周年香港區慶祝活動日期：1月15日時間：晚上7時地點：銅鑼灣Think Café（2155 9677）
記者：陳慧敏、葉青霞攝影：劉永發編輯：陳國棟美術：吳子豪