【銅鑼灣】月底踏入38歲嘅90年代三級片女星林雅詩（Grace），05年同拍拖三年嘅溫文英奉子成婚後息影，囝囝今年都已經10歲，去年9月佢忽然復出，喺10月推出性感寫真集，同時又哭訴老公「養鬼仔」令佢壓力爆煲，之後溫文英再被影到背妻偷啜有夫之婦，Grace終宣佈離婚，揚言要帶囝囝過正常生活。已單方面簽紙離婚嘅Grace，上月出席活動時表示為自己同囝囝搵緊新居，但由於𠵱家租金高昂，搵合適單位都有一定難度，但本報發現Grace原來同囝囝已經搬到銅鑼灣新居。
睇中遊戲機
前晚約黃昏6點幾，記者首先發現Grace拖實囝囝喺銅鑼灣行街，雖然復出後收入有數計，但錫囝囝錫到燶嘅Grace，一於慳自己闊佬囝囝，前晚就帶囝囝去皇室堡玩具反斗城買玩具，仲畀囝囝自己任揀心水，最後囝囝揀中咗一部新款電子遊戲機，Grace毫不猶豫就買咗。明顯對電子遊戲唔熟悉嘅Grace，離開舖頭之後，沿路不停問囝囝識唔識安裝同點樣操作，囝囝仲即刻笑住答佢：「梗係識啦！好容易咋嘛！」仲邊行邊話安裝方法畀媽咪聽，最後二人齊齊行咗入一座大廈上樓。採訪、攝影：梁繼光