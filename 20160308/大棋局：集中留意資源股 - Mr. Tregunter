就算係熊市都會有反彈，而且最急、最大升幅，除咗牛市三期外，往往就係出現於熊市反彈中。然而恒指由去年28000點跌至今年18000點，前後跌1萬點，其間只略略反彈過2,000至3,000點，博反彈的都坐晒艇。最近環球市場有鑊氣，股市有機會出現比較似樣的反彈。當市場聚焦內地樓市爆升，兩個星期前，內地金屬期貨突然隻隻炒起30%；國外市場的多種大宗商品同樣炒起。到上個星期，美國股市同大宗商品相關嘅股票，尤其同貴金屬有關的，動輒單日炒起10%、20%，如美國鋼鐵公司（U.S. Steel Corp.）、淡水河谷（Vale S.A.）等。近三年大市升跌，有兩個領先迹象，一個係日圓，另一個係石油。三年前日圓開始貶值，即美國停QE前兆，引發多國貨幣競貶打貨幣戰；而大宗商品、貴金屬、波羅的海指數，乃至股市螺旋式下跌，係油價急跌後引發。所以日圓、油價幾時見底，就係大市幾時轉升。美元兌日圓由三年前的77開始貶值，從技術走勢而言應該要貶兩段到130，甚至140。去年見125後開始慢慢升值，係咪已貶到底暫時無法確定，因日本剛剛先實行負利率，貨幣政策因傳導性問題，會延滯半年至一年先見到效果。至於石油，以WTI為例，同樣從技術走勢而言23、24美元應為底，結果26美元出現雙底，則好大可能已見底。大環境經濟短期難扭轉，油價往後仍然有機會出現三底、四底走勢，但底部即附近，一反彈係非容易彈一個開至50美元。
油價見底，大宗商品就難跌，且去年已有大行頂唔順，連原材料交易部門都撤去，個市太乾有乜風吹草動好容易炒起。今浪反彈集中留意資源類股，估計有兩種情況。其一，資源類股當炒，慢慢擴散至其他股，如見咁嘅情況則炒嘅幅度大，持續時間較長；其二，只有資源類股當炒，其他股炒唔起，或升少少就跌突，熱錢只集中炒一轉資源股便散水，若見資源股散水就要走。今個星期四（10日）歐洲央行開貨幣政策會議，擴大QE規模、再減息之類已在市場預期中（見表），難有大動作。但原材料炒起，若持續一段時間，市場又會炒係咪會通脹，尤其美國國債同TIPS息差擴大，預示有人賭通脹回歸。Mr. Tregunter本欄逢周二刊出