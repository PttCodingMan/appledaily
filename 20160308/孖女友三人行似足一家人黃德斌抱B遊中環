【中環】捱足28年終於升格做無綫男一的黃德斌，雖然他話過事業有成後會迎娶女友黃美恩（Joyce）過門，但婚期未傳出，已經被指做了爹哋，事關德斌近期多次被影到與女友經常帶同一個年約一歲大的BB仔同行，他事後曾澄清只是做了契爺。
女友肉緊錫到啜啜聲
德斌與Joyce未有為報道而避忌，前日下午5時左右，二人在中環再次出動湊B，慈父上身的德斌抱着Ｂ仔在便利店門外等候，女友自己入店內買果汁，接着他們行到PMQ，不過行了10分鐘左右，Ｂ仔突然扭計狂哭，惹來不少途人眼望望，兩個大人輪流𠱁B失敗，最後選擇放棄，離開PMQ，離開前女友拿出果汁與德斌及Ｂ仔分享，情境儼如一家人一樣。
後來一行三人去到擺花街買有機食品，德斌與女友拖着小朋友，接着又輪流抱B，其間Joyce更肉緊地錫契仔額頭錫到啜啜聲，他們先將戰利品放上車，然後再去「來佬餐館」開餐，用膳約一個鐘才離開。離開時由德斌負責抱着熟睡的Ｂ仔，雖然整日行程換來一張牛肉乾，不過他亦一於懶理，先安頓Ｂ仔和女友上車，他才施施然拿起牛肉乾開車離去，記者還發現德斌的座駕後貼有一張類似「baby in car」的貼紙，果然細心。採訪、攝影：徐錦池、畢紹基