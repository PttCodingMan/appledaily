現年25歲的蔡思貝大前年選港姐後即被無綫力捧，被形容為「發電機」的她，入行以來緋聞不絕，但真命天子其實是比她年長十歲、曾任《狂舞派》舞蹈總監的排舞師麥秋成。昨日本報記者直擊蔡思貝為替男友影相，不惜犯法兼搵命博，一邊揸車一邊揸手機伸出車外拍片，十級牙煙！
考獲車牌不足一年、仍是「P牌仔」的蔡思貝，多次與男友麥秋成拍拖斷正，去年有傳二人已於將軍澳築愛巢同居，打得火熱，昨日蔡思貝為拍下男友駕電單車的英姿，不惜在駕車途中，將手機伸出車外拍片影相，似乎有危險駕駛之嫌！
留店內等男友
昨日中午12時左右，蔡思貝戴cap帽、穿低胸短裙加長襪，一身青春打扮做跟得女友，陪男友麥秋成到筲箕灣取電單車，本報記者昨日先於東區走廊發現麥秋成，當時他正駕着蔡思貝掛上P牌的深藍色甲蟲車，載着蔡思貝沿東區走廊駛往筲箕灣，並到筲箕灣南安街一間賣電單車的專門店門前停下，原來二人約了DJ朱薰的老公譚健榮，兩位男士會合後表現興奮，第一時間走入車行睇車，忽然變了路人甲的蔡思貝，在店內一度顯得百無聊賴，獨自在店內蕩來蕩去，最後惟有搵狗玩，不斷摸店內一隻金毛尋回犬的頭。麥秋成與朱薰老公睇車睇足45分鐘，經過一輪研究，兩人最終還是決定實戰，分別駕駛兩部電單車到附近兜風，而等到腳仔軟的蔡思貝得悉男友撇甩自己去兜風，不但完全冇詐型，更第一時間為麥秋成遞上頭盔，然後站在店外乖乖等男友回來，當她見到兩人兜風後折返，即時用手機替他們拍型仔照留念，夠晒貼心。
座駕左搖右擺
試完車，一行三人再到附近麵店醫肚，但前後吃了45分鐘又再起程，而蔡思貝今次就駕自己的甲蟲車，事關麥秋成及譚健榮各人駕駛一部電單車離開。新牌仔的蔡思貝，雖然未能坐男友車尾，但仍然樂做麥秋成背後的女人，駕車期間全程變身攝影師，由筲箕灣到灣仔約15分鐘車程，蔡思貝一直尾隨他們的電單車，更不惜危險駕駛，中途4、5次拿着手機，伸手出車外影相，停燈位時更索性打開車窗狂影，行車期間又將手伸出車頂天窗拍短片，最危險的是在東區走廊，行駛期間她依然影個不停，未知是否影得太投入，蔡思貝的車更一度出現「醉步」頭搖又尾擺，相當牙煙。一行三人加三部車，最後駛到灣仔近伊館停下來，惟當時停泊的車輛十分多，沒有咪錶位之餘，還有交通督導員正在抄牌，三人惟有駕車離開，譚健榮為免當電燈膽識趣先行離開，蔡思貝與麥秋成則將車駛到附近停泊，然後上了一座商業大廈的樓上咖啡店嘆茶，繼續拍拖。採訪、攝影：徐錦池、畢紹基
【律師話】最高刑罰可判監
蔡思貝昨在馬路上駕車期間，竟然只用單手揸軚盤，另一隻手就拿手機伸出車外，拍攝男友麥秋成揸電單車的英姿，果然是超級女友！不過，她似乎有危駕的風險，究竟這樣做會否觸犯交通條例呢？律師黃國桐昨在電話說：「單手駕車，可能會導致不小心駕駛，因為條例冇咁先進，只係列明唔可以駕車時分心講手機，冇列明駕車時唔可以影相。」他又表示駕車時用手機拍攝，可能導致沒有盡到司機的責任：「如果咁嘅動作，令到出現邊揸邊停或慢駛，影響咗後面嘅車輛，咁做引致交通意外發生就死硬，可能導致不小心駕駛，要扣五分同罰錢，最高刑罰可能係監禁。」