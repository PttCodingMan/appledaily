雷景勳和姚力高兩位客串騎師，暫時成績未算理想其中雷景勳曾策「小龍兒」勝出試閘，當時已顯示狀態甚佳，但剛周日田戰報名時只係後備，騎者無奈改騎正選馬「熱爆男」，豈料陰差陽錯，「小龍兒」排位後補出，莫雷拉冷手執個熱煎堆勝出，只能嘆雷景勳黑仔。到咗本周三(9日)夜馬，雷景勳本接手極具份量的新勝馬「包裝騎士」，點知排位後退出，令佢全晚只得「信是有緣」和「英友重友」兩駒上陣。睇番「信是有緣」，一連三仗在同程1650米得二至五名，表現唔錯。其中前仗配蘇兆輝，同莫雅嘅「銀飛龍」鬥足一條直路，結果僅敗屈居亞軍，可能因此用力多咗，令上仗未及回氣，只得第五名，不能作準。今場雷景勳接手，同場冇乜快馬，「信是有緣」可望控制步速。剛周日禮拜假期，大部份外籍大師傅都冇到場操馬，但雷景勳卻現身為「信是有緣」快跳，誠意十足。雷景勳近期無疑甚黑，但佢話晒係快活谷國際騎師錦標賽總冠軍，跑急彎嘅功架，始終唔能夠睇小，或者可憑「信是有緣」轉運未定。