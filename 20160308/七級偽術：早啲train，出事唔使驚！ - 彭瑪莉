一場亞視永恒，荒謬絕倫如一齣港產爛片，仍被欠薪的員工，心情大概依然如坐過山車，七上八落，饒是如此，仔細一望，紛紛擾擾中，還是紅了某些人，葉家寶和黃守東大名，比尹天照還要入屋，所以說，情況再壞，危中仍是有機。有朋友仔因而問危機中，由誰人發言最理想，其實可有金科玉律？答案很簡單，真的沒有。真的看情況──看危機性質、輕重、貴機構相關capability有否早已建立，即係平日是否有足夠media training予有關同事，CEO和公關以外，仲有邊個識面對傳媒先？
因為個個case有別，不敢說通則，但經驗告訴我，雖然CEO蒲頭，代表了機構有承擔，但也不用第一時間就出，危機爆發頭一、兩個鐘，首先要做holding statement，文字以外，要見樣，出公關照讀statement最好，根本內部仍在fact finding，咁早出CEO，容乜易講多錯多，畀你都寧願公關錯，CEO事後補飛啦。如事態真的嚴重，必須CEO現身以示承擔和關懷，那起碼在8至10個小時後吧，總得先掌握主要資料，把事情初步定性，才好開口。這以後，subject officer和CEO可以交替向公眾交代更多詳情和重要里程，這個不難分莊閒。另一通則是如事態真嚴重，外聘公關公司做發言人絕非上策，記者喎，儍嘅咩，點會信外人可以掌握真相，你只願意提供轉折再轉折的渠道，即係唔肯開誠布公囉，記者印象點會好？為免出事先知驚，不如早啲train好中高層media skills。彭瑪莉mailto:marypang2015@gmail.com