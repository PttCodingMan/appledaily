【本報訊】過去個多星期，亞洲電視臨時清盤人、德勤中國華南區主管合夥人黎嘉恩不止一次表示會遣散所有亞視員工，因而被外界標籤為手刃亞視的「兇手」。不過，黎嘉恩重申，遣散亞視員工的決定是為了保障債權人的利益，他不認為亞視關閉是好事，反而覺得「冇咗會可惜」。曾形容與亞視結下不解緣的他，自爆兒時喜歡追看亞視的經典武俠劇集，如已故影星張國榮主演的《浣花洗劍錄》。
「冇咗亞視會可惜」

由獲法庭委任做亞視經理人尋找白武士，到成為亞視臨時清盤人，黎嘉恩與亞視特別有緣。他在訪問中多番強調於今次事件中的角色是「中性」，並不覺得亞視「執咗佢會好啲」。黎嘉恩指個人而言亦不想亞視提早「熄機」，他表示：「我𠵱家冇乜機會睇電視，但你問我如果冇咗（亞視）係咪可惜？我覺得會，呢個係真嘅。」黎嘉恩直言，小時候愛收看亞視的節目，除了《幪面超人》之外，還有其他經典武俠劇集，「《浣花洗劍錄》我都鍾意睇，我仲記得首歌點唱」。資料顯示，《浣花洗劍錄》為台灣武俠小說作家古龍作品，1978年由麗的電視（亞視前身）將之改編，蕭笙監製，張國榮、文雪兒、王書麒、黎小田等主演，劇集播出後成一時熱話。黎嘉恩又表示，不是「純粹掛住亞視咁簡單」，而是亞視能給予他「一齊成長的回憶」。雖然他承認收看無綫的時間多過亞視，「但亞視有啲嘢好突出，無綫整體平均……但如果你問我無綫，反而我相對嚟講冇記得咁多」。■記者石永樂