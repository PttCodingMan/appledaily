九龍區近期有三個豪宅新盤開售，銷情天與地。三個盤地區都是何文田。市況差賣不到是正常，不正常的是，賣最貴的天鑄2期，價錢比其餘兩個盤貴逾四成，每次唧牙膏發售仍熱賣，其餘兩盤卻慘不忍睹。有人話今日買樓預了「狂蝕」，跌市買樓，要揀靚貨，揀發展商品牌，日後跌都冇咁傷。樓市進入回調周期，現有錢身痕出來買豪宅的，均具實力，他們知樓市已經唔得，樓價跌的機會有八成，但基於自住及投資等需要，跌市一樣會買樓。既然已做好坐艇的準備，所以有得揀，一定有要求，一係唔買，買就梗係揀最靚嘅貨，包括地段、用料及發展商品牌。坐艇都坐得豪過人，心甘命抵。仲可以自我安慰話，就算樓價跌，抗跌力都強啲。此外，買得豪宅的人都有一種虛榮心。聽說「新紅雞」（新地，016）興建的樓特別靚，不靠包裝，真材實料，「以心建家」，用料高級，單是送畀你套電器廚具都值200萬元。會所整得豪，招待朋友不知幾威。這種虛榮感，等如你揀部超級跑車，引來唔少艷羨目光。其中一名買家更同我講，「希望買入後不會狂蝕」。我就未住過「新紅雞」樓，但聽公司同事阿雄講，他平時做開驗樓，最害怕就是驗「新紅雞」的樓，因為用料太完美，雞蛋裏挑骨頭都挑唔到囉。「新紅雞」的魔力，唔講得笑。「新紅雞」近期開售的將軍澳新盤，逆市開賣依然排長龍。同事在售樓處訪問買家，問他們為何選擇此盤，葉生就話因為「新紅雞」，覺得發展商OK。首次上車的胡先生也覺得「新紅雞」樓貴少少也是值得。何文田另外兩盤，其實使乜怕，目前地價仲係咁貴，樓花期亦尚有逾20個月，可以慢慢賣。最後補充，本月一手樓市可說是「新紅雞」天下，至今錄得約630宗一手單位成交，「新紅雞」樓佔近490宗，比例超過七成。記者：朱連峰