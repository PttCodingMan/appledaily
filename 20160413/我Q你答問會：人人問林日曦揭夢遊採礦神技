搵毛記電視「腦細」林日曦做「人人問腦細」，最初他用短訊推搪了，終於等到他落叠應承，記者在將軍澳搜羅毛迷各種古怪問題，面對一班廢青廢中踴躍發問，他表示自己最出名的運動是un腳，寸爆梁振英的午餐游水論。林日曦卻嫌：「我覺得問題太過冇公共性！」他表示想睇「人人問梁振英」，腦細最想知道：「我下次喺機場遇到麻煩，可唔可以call佢幫幫手？」採訪：皓騫 
Q1.梁小姐：腦細，同大家分享你一個秘密呀？
林日曦：諗一諗好唔好講，唉，講啦，怕咗你！細個每朝早起身，發現喺床嘅側邊，會發現有啲鼻裏面嘅嘢喺床嘅側邊，原來我瞓覺嘅時候，會不自覺做啲挖掘嘅工作，我竟然講咗出嚟！
Q2.東方昇：我想問你，最能夠令你唔黑面，微笑係乜呢？唔係恥笑，係微笑吖？
林日曦：會令我微笑咪你囉，東主播，見到東主播可以做到自己喜歡嘅嘢，啲戲咁浮誇終於有人欣賞，我都好開心嘅。
Q3.秦小姐：見你白白淨冇乜曬過咁，除咗打籃球仲做乜運動？
林日曦：我最出名運動係un腳，幫助我健康好多，如果我唔un腳，我諗我死咗好耐，大家得閒可以多啲un腳，隨時隨地都做到，尤其香港人咁忙，你估真係咁容易lunch time抽時間去游水咩！
Q4.馮先生：你同麗芸出trip時，有冇喺酒店做過啲乜嘢？
林日曦：叫佢蔣議員吖，蔣議員因為係尊貴議員，我同crew住一間cheap酒店，尊貴議員同老公住隔籬街貴酒店。
Q5.Anthony：你頭髮婁丘係咪唔會變，如果變會轉乜嘢髮型？
林日曦：如果假設一日我甩髮，雖然地中海都有地中海嘅魅力，但我接受唔到，地中海髮型唔襯我，我會剪光佢。
Q6.江小姐：如果畀你run一間電視台，你會點玩？有乜節目睇？
林日曦：我覺得我哋真係好失敗，𠵱家咪run緊一間電視台囉，但從來冇人認同，得我哋自high覺得係一間電視台，大家依然覺得有牌就係電視台，冇錢冇牌就唔當我係電視台，真係慘！
Q7.麥小姐：腦細，除咗蝙蝠之外，你仲想掛乜喺身度？
林日曦：一講到掛呢啲好鬼敏感，惟有掛老婆啦。
Q8.陳先生：有人想搵你做戲接唔接？同邊個做對手戲？
林日曦：我哋呢啲做幕後好鬼堅持，如果唔夠錢係唔會接戲，我好想同黎明演出，佢係一個巨星，講嘢又有見地，唔我負責拍佢做幕前我都好開心。
Q9.Matthew：你自稱創作總監，有邊啲創作人你真係服？
林日曦：馮煒光囉，身為一個創作人經常出嘅post都幾好反應，仲好反應過我啲post。