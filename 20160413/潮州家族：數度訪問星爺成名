出生低下階層的黃翠如，家中有五姊妹，翠如排行第二，黃父是潮州人，一直恨有男丁繼後香燈，因此母親在醫院生第五胎時，黃翠如姊妹曾在家中祈禱，希望母親今胎所生的是細佬，得知又是妹妹時，黃翠如不禁哭出來。黃翠如童年時在木屋區度過，中學畢業後入讀浸大傳理系，畢業後入職有線娛樂台當主播。由於數度成功埋身訪問周星馳，而打響知名度，更得到當時一手建立有線娛樂新聞台的余詠珊賞識。其後黃翠如主動向公司提出轉做旅遊節目，與蘇民峰孖實做主持，人氣再攀升。到余詠珊過檔無綫，12年黃翠如被拉攏正式加盟，最初只亮相《Big Boys Club》和《姊妹淘》，但同年忽然獲安排擔任劇集《心路GPS》女主角，自此踏上花旦之路。