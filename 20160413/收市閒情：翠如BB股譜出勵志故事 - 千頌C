聯旺（8217）上市，喺「翠如BB」加持下，單日乾挾14倍。事實上，新聞標題「黃翠如家族身家19億」背後，譜出一個又一個動人嘅勵志故事。話晒財經版，當然先講黃翠如……個爸爸，亦即係聯旺大股東之一、CEO黃永華。話說黃永華本來係小販，有幾年仲喺九龍灣街市賣魚。翠如BB都講過，自己細個住木屋，好窮，人生轉捩點睇怕都去到96年，當時黃翠如讀中四，翠如爸爸就毅然轉行，加入聯旺另一大股東黃智果嘅裝修公司做判頭，自此屋企環境就開始改善。往後嘅故事，就係翠如爸爸同黃智果夾份開公司，捱到今日上埋市！白手興家故事冇錯係好多，不過更勵志個位係，在於翠如爸爸轉行時，已經40歲！一個男人去到中年，仲有一家大細，毅然轉行係要有幾大嘅勇氣，仲要由零學起！翠如BB都話，佢爸爸有今時今日，係由手板被冰壞到腳板被地盤釘刺穿捱出來！呢份勇氣，係絕對令人敬佩！再講聯旺其中一個董事趙智宏。簡歷顯示，趙生04年中學畢業，07年做過幾年警察。去到12年又係毅然轉工，入咗聯旺做見習工程師，上年先升做正式工程師。去到兩個月前，至喺IVE讀完土木工程文憑。中學畢業，做到警察呢份薪高糧準嘅工，仲要當年香港社會冇咁多衝突，警察都算係優差，但佢放棄份工轉搞工程，之後仲做埋上市公司董事！所以，任何事只要肯學肯捱，就算只係中學畢業，都可以做到工程師！講埋翠如BB，03年加入有線電視做主播，大家都話佢個樣入屋。咩叫入屋？有電視台前輩講過，「入屋者，即係個樣靚靚哋，順眼得來啲師奶覺得佢唔會搶走你老公」，咁就叫入屋啦，That's why就算佢喺收費台，都Keep住有節目，喺收費台捱足十年，喺冇靠任何緋聞，亦冇傳過負面新聞下，終於捱出知名度，捱到做埋女主角，捱到識到個提起都會甜笑嘅男朋友蕭正楠，捱到成為「女神」！一個後生靚女，用十年青春喺娛樂圈打拼，呢份毅力反映到翠如BB有外在美之餘，亦有內在美。上面三個人嘅故事，聽完都覺得熱血，不過，現實係殘酷：原來就算紅褲子用雙手打天下，最後都要啤殼上市；而當你睇到趙生查實係大股東黃智果個女婿，人又不其然會灰咗；最遺憾嘅係，翠如BB個樣幾入屋都好，都係要過咗大台先真正入屋。一台獨大呢樣嘢，幾時先打破到？所以綜合而言，蕭正楠先係真正贏家！拍戲唔少但未算好紅，不過自從成為翠如BB的男友，已經令唔少男士大感葡萄；家陣翠如BB仲做埋上市公司千金，一眾男士聽到後，真係一陣陣酸味傳出嚟！咁樣，仲唔夠勵志？最灰嘅係，隻股炒起，但又有幾多人知間公司係做乜嘢？業績點樣？條數靚唔靚？假如你想講一句：「Who cares？」時，咁證明，港股係大輸家。千頌C本欄逢周三刊出 http://fb.com/winbigwok 