【石屎藏屍案】【本報訊】轟動全港的荃灣石屎藏屍案，警方暫拘捕9人，除台灣返港的3男1女外，其餘各人均獲保釋。「佢哋原本想𠱁張萬里上單位，用哥羅芳焗暈佢，再攞佢信用卡去㩒錢，點知重手咗……」與案中多名疑兇相識的阿偉（化名）向《蘋果》爆料，相信事件由謀財變害命。疑兇着草到台灣後，因為盤川用盡，窮途末路下打電話返港向友人借錢時爆出殺人埋屍秘密，同時因不夠錢及「陀手褦腳」為由，想殺掉同行女疑犯。記者：司徒韋桐阿偉聲稱案中姓曾的主犯，朋友叫他阿T。阿T租住的荃灣工廈單位，經常呼朋引伴相聚，阿偉亦是在上址認識了姓張及姓劉疑犯，以及女疑犯小草等人。阿偉聲稱自己是「百曉通」，阿T常要求他協助購物及辦事，「舊年12月佢突然打電話嚟問我殺一個人或傷人要幾錢，我以為佢講笑，冇理佢」。至上月初，阿T又來電問如何購買哥羅芳，他亦敷衍回應稱不知道。數日後，對方又致電問：「知唔知埋條屍要幾錢？」阿偉以為阿T講笑，只答不清楚，豈料對方在電話筒自言自語：「我諗通常都係上山埋咗佢。」阿偉當時不以為意，近日朋友圈子內傳出更多有關兇案的資料，他回想阿T的查問不寒而慄。
找朋友協助列印入台證
朋友圈消息稱，阿T等人於上月10日下午到深水埗黃金電腦商場，找一名任職打印機銷售員的朋友，要求對方協助列印出4張入台證，以及協助電召客貨車。一行4人於當晚8時許在福榮街上車到機場，相信他們是到機場後才買機票，至翌日買到機票到台灣。至月中阿T在台灣致電回港向友人求助，希望友人匯5,000元港幣到台灣救急，友人拒絕後，阿T及另外兩名男疑犯不斷勸說，其間更透露「阿T喺香港殺咗人，仲用水泥埋屍，𠵱家用風炮都打唔開，成間屋仲噴晒香水」。至29日，警方調查張萬里失蹤案找到該名友人查問，友人才說出通話內容，助揭發兇案。
友人睹大鐵鎚嚇得失眠
消息又稱，疑犯們在台灣時曾多次聯絡香港的朋友，透露因為不堪張萬里追債，又見對方身光頸靚，原計劃以還錢為由，引張到工廈單位行劫，先用哥羅芳將他焗暈，再偷取其信用卡盜用，但其間錯手殺人，然後將錯就錯以水泥埋屍。另外，3名男疑犯亦表示，因為同行的女疑犯小草很礙事，打算殺人滅口，但所有計劃都事先張揚。小草在香港的朋友得悉後，立即趕赴台灣「救人」，勸小草向台警「自首」，以及供出匿藏地點，3疑犯最後在台灣落網。阿偉表示，小草並不算是阿T的真正女朋友，估計她是因為案發時到上址「打躉」目擊兇案過程，其後被3疑犯要脅一起潛逃台灣。另外，多名認識疑犯的朋友，因知情不報等被警方拘捕，眾人均獲保釋候查。據知，其中一人在協助調查時，看到警方展示一把涉案的大鐵鎚，該鐵鎚已生銹及發霉，雖不是取命兇器，但恐怖情景讓該友人多日未能入眠。