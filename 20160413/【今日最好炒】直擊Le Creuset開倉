近期Le Creuset係7-11有小餐具換，上至媽媽級、下至女神兵、OL等等，都爭相換領。一套10件小餐具連木架仔，炒價高見2200蚊，價錢拍得住真煲，LC迷仲可以去佐敦逸東酒店2樓掃返轉，做埋今日最後至晚上7點，有買趁手！記者昨朝一早去咗佐敦Le Creuset開倉，朝早十點幾人流不算多，不用排隊就直入場內，職員表示周日因天雨關係反而較少人，周一人流最高峯，而今日為最後機會，公關表示過往一年會有兩次開倉，主要在春季及秋季，今年就第一次開倉。入場前可以以20蚊按金租借一個購物袋，離場時交還可取回按金。場內人頭湧湧，九成九為女士，不少連群結隊一齊掃貨。鑄鐵鍋等較重型的廚具主要放在牆邊架上，以橙色紙盒裝住，上面有顏色標籤原價及開倉價；而瓷器杯、碗、碟等產品就主要在場中央。產品折扣上，職員表示最多三折，最平50元買到個油掃，如果新手的話，除了餐具一百幾十蚊容易入手外，職員強烈推薦要買LC孖寶，包括20cm鑄鐵鍋，原價2988元，開倉價1330元，平五成半；以及26cm方型鑄鐵坑紋煎pan，原價1998元，開倉價980元，平足一半！開倉買孖寶，較原價勁慳2666大元。不過，場內遍佈地雷！好多買家買到一地都係，主要因為買太多太過重，唯有在地上拖行。未到11時場內人數已經過多，職員開始限時，大螢幕倒數45分鐘一節。所以不少粉絲買完一節唔夠喉，再排隊買多輪，加上LC鑄鐵鍋出名重磅，小記買了一個煎pan都重到拎唔到咁濟，真心佩服場內買完又買的買家們，臂力相當驚人，分分鐘去奧運舉重都得！