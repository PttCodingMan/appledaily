猴年第一次同大家見面，祝戰友們好似馬騮仔咁靈活，喺股市左穿右插，戰無不勝。近期港交所（388）披露易消息，充斥住兩種通告，第一類，盈警。中港經濟差係主要原因，人民幣貶值、油價急跌係幫兇；第二類，賣盤。最新老牌工業股日東（365）宣佈，紫光科技將以現金認購日東擴大後已發行股本50.17%，變相賣殼。今日推介猴年精選倍升股景福（280），同時擁有上述兩種基因︰公司2014年6月時表示，控股股東與多位潛在投資者洽售股權，觸發股價倍升，但最後無功而還，股價亦打回原形。受累自由行威力減退，2012年開始年年發盈警，近兩年更見紅收場。近期唔少股份如大洋（1991）、盈進（1386）、鱷魚恤（122）均宣佈二度賣盤，景福再次賣殼只係時間問題。再講，舊年進行供股後，大股東股權至近六成，貨源更歸邊，價錢亦會賣得更好。最新市值逾5億元，每股NAV高達1.06元，同現價0.63元差一截，候供股價0.6元分段吸納，猴年倍升股仲唔係佢？唐牛 https://www.facebook.com/tongcow88 本欄逢周二、四刊出