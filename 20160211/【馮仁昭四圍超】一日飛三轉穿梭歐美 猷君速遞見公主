賭王四房孻仔何猷君同新加坡富商、西甲華倫西亞班主林榮福千金Kimmy Lim（林慧俐）拍拖個幾月，已經蜜遊澳門、新加坡同香港。由於猷君要返波士頓麻省理工開學，而Kimmy就返新加坡，搞到猷君要捱眼瞓，半夜起身同女友玩facetime，校啱新加坡時間5點20分打去，冧爆女友。
Kimmy空中傳情
猷君今個農曆年飛咗去拉斯維加斯同班朋友過年，不過浪漫嘅佢原來已經計劃咗點同Kimmy過首個情人節。佢噚日喺Ig貼圖，騷咗一張由波士頓出發，到巴黎轉飛華倫西亞嘅機票，原來佢約咗女友去西班牙拍拖，相信平時咁鍾意睇波嘅佢，應該會去睇華倫西亞主場嘅比賽過節。
其實猷君已經開咗學，為咗兼顧學業同拍拖花盡心思，佢喺Ig以「公主」、「The One」形容女友，更留言此行原來係一日飛足三轉：「我的周二：早上從拉斯維加斯飛回波士頓，上幾節課，把這周所有剩下的功課做完，然後飛往巴黎轉機去瓦倫西亞（華倫西亞）找公主殿下。」同一時間，Kimmy亦喺snapchat上放咗一條坐飛機嘅視頻，更笑言so tired，估計佢飛緊去西班牙同男友會合。撰文：馮仁昭