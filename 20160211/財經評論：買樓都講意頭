新年流流，乜都講意頭，新正頭就有連環兩單成交是買家為攞意頭去買樓的例子，究竟「生發樓」、「實發樓」，買了是否一路發？翻查資料，以「338萬元」寓意「生生發」呢口價成交的住宅物業，去年全年就有169宗，新界區98宗、九龍區52宗，就連港島樓都有19宗，當然集中在舊樓。再睇下2014年，全港有325宗，新界、九龍及港島，分別202宗、82宗及41宗。睇多口意頭價「388萬元」寓意「生發發」呢？2015年及2014年分別有198宗及245宗。
「撒旦價」盤估值升一成
一年兩、三百宗成交，在全年4萬幾宗二手成交來講，只是冰山一角，但有無咁啱呀？不過反過來睇，如果用「444萬元」意指「死死死」去翻查，2015年全港僅7宗成交，2014年甚至得兩宗。再邪啲用「666萬元」呢口價，過去兩年，港九新界合共僅8宗交易以此成交額易手。唔使講，有得揀，梗係揀靚冧巴。不過「生發價」唔一定發，去年8月荃灣中心5座低層戶就以338萬元易手，短短半年，同類單位近期成交價約300萬元，銀行估價更跌14%，中銀及滙豐對此單位估價分別290萬元及291萬元。666萬元「撒旦價」亦唔代表末日，新蒲崗譽．港灣6座中層戶2014年以666萬元買入，今日中銀及滙豐分別估值741萬元及760萬元，單位估值分別升11%及14%。買樓從來講timing同location，沙士買淘大，揸到今日唔使捱，九七買太古，供到今日無辛苦。意頭價，同風水術數一樣，寧可信其有。假如明天有個九龍塘全新樓盤定價每呎9,413元，話之係咪九死一生，係人睇到都覺平到抽筋。記者：陳家雄