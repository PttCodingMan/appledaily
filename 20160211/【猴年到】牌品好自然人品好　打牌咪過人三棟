去拜年，打幾圈少不免，無論你平日打牌有幾搏命，新正頭都應該放下殺意，麻雀耍樂應該着眼於一個「樂」字。
特別是第一次去到男或女朋友屋企拜年，一時太投入真情流露傷了和氣，往後的日子真是......賭錢哪有必勝術，但個人形象從來掌握在自己手中，形象必勝永遠有可能，提提你幾個打牌大忌，輸錢時免得輸埋形象。1.忌毒舌：「食頭糊，輸甩褲喎！」呢句其實已經算是好mild，甚麼「當係俾你睇醫生呀！」「誅誅誅誅死你！」等等更是要不得，新年流流賣一賣口乖大家開心，點都好過針鋒相對唇槍舌劍。2.忌迷信：任你平日再迷信，拜年打牌時切忌表露出來，移燈換凳洗手食煙熨櫃桶統統都要戒嘞，免得騷擾到人時又畀人一個迷信的印象。3.忌整古做怪：都話唔好擺出作戰姿態，就算西風都未開糊，都咪「過人三棟」企圖轉運，容易比人一個爛賭的形象。4.忌黑口黑面：最後，黑面太少家，保持笑容，自然有運行！記者：曾冠輝攝影：黃子偉、鄧鴻欣