拜年時有朋友問我，如今亞視搞成咁，啲廣告咪轉晒去益咗無綫？非也，就算亞視唔係只剩低50日命、香港夠有多個電視台、加上無綫啲劇變得越來越膠，然而啲電視廣告，一直以來，都已經俾無綫壟斷，近呢十年，根本無留過亞視手裏。雖說甚麼越來越多人投放social media、digital廣告，電視仍是覆蓋最廣、最快的宣傳渠道。主流終歸主流，並非一時三刻可以取代。可喜還是可悲，自然心中有數。唔講你可能唔知，亞視曾在2007年改用橙紅色的小楷「a」，話說靈感來自無限符號∞及Möbius strip，希望其後電視節目創意無限。自此「ATV」改為「aTV」。「a」字既代表「Asia」亦代表A級。Logo及branding準備好邁進數碼的時代，但好可惜，管理及規劃卻未見同步。許久以前，我也去過幾次亞視主辦的年度十大廣告頒獎典禮，還記得與客戶上台攞獎時的心情。都可算係隆重其事，置飲衫、背講稿、對鏡綵排以至手掌冒汗、心跳加速，轉眼又十多廿年了。那些年，雖然比起本地的HK4As廣告創作大獎（金帆獎的前身）仲差幾皮，見到咁多同業及客戶上台，借免費廣告時間替廣告公司及客戶品牌、商品宣傳一番，都算有啲睇頭同talking point。如今哪有呢支歌仔唱！
睇麗的電視劇大 
小時候，以至成長中，有邊個唔係睇亞視大？由麗的（亞視前身）中途易換男主角的《天蠶變》、大受歡迎想重拍而因監製蕭笙叔去世作罷的《大內群英》、喊濕幾個枕頭的《大地恩情》、《大俠霍元甲》再追《陳真》、《秦始皇》的劉永睇到馮寶寶的《武則天》、續集及重播都完不了的《我和殭屍有個約會》、連發夢都怕俾虎頭鍘侍候的《包青天》、長壽遊戲節目帶挈做主持做到全城人氣爆燈的陳啟泰的《百萬富翁》……試問有咩風風雨雨高高低低未見過，正所謂「亞視永恒執笠嘅係你」，誓估唔到，來到今天，就如一個大劫，最終逃也逃不掉。文廸晞mailto:heyadmen@gmail.com