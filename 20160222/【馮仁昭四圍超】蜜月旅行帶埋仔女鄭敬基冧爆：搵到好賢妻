今年53歲嘅鄭敬基（Joe），早排宣佈同細佢19年嘅教友Angie喺5月7日結婚。距離大喜日子只剩兩個幾月，Joe就話𠵱家忙緊籌備婚禮細節。佢話：「4月頭會去20日加拿大福音之旅，到時會同過百個多倫多親戚好友預先舉行一個pre-wedding party。」至於婚禮當日，未婚妻Angie好想搵愛犬Popeye做「花仔」，但教會有規矩，所以唔得。Joe話：「Popeye係Angie三年前收養返嚟醫情傷嘅，所以佢好感激Popeye，Angie去邊都會帶喺身邊。」除咗搞婚禮，阿Joe亦計劃緊喺邊度度蜜月，不過佢自爆話今次蜜月旅行係四人行。佢話：「囝囝喺多倫多讀書，5月返嚟參加婚禮後，回程嘅機票專登改停台灣同日本，而Angie亦好好，主動提出搵埋我個女一齊去，所以真係覺得自己搵到個知心好賢妻。」Joe透露二人嘅甜蜜之旅，會留番出年去老婆最想去嘅玻利維亞睇鹽湖天空之鏡。
山頂影婚照
講到婚紗相，阿Joe就表示攝影師係喺加拿大攞過獎嘅好朋友Stephen Gurie Woo，佢咁啱路過香港就幫佢操刀影嘅。佢話：「嗰日Stephen冇打燈，隨便喺山頂、陽明山莊會所取景，有班學生經過仲以為我哋拍緊戲㖭。」撰文：馮仁昭