噚日朝早黃色暴雨警告信號生效期間，大風大雨兼打雷，發生咗幾宗懷疑電力故障。而無綫電視互動新聞台就喺10點19分畫面突然消失兼變黑，但仲聽到幾秒主播報道嘅聲音喎，之後畫面就被維港景色取代，旁邊有字幕寫住「原定節目即將恢復播映，不便之處，敬請原諒」，10分鐘後頻道先至恢復正常。當新聞台恢復直播後，畫面右邊出現「因技術故障互動新聞節目略受影響，謹此致歉」字幕，而年輕女主播麥詩敏（即係曾經喺報道時唔可以順暢讀出相當繞口嘅「中東呼吸綜合症」、從而令《中東與綜》誕生嗰位主播呢）喺鏡頭前讀出致歉聲明時，卻眼紅紅兼有淚光咁（圖），唔係因為大台失誤而傷心啩？