梁頌昕「行李門」鬧成國際新聞，唔單止反映梁氏一家犯眾憎，更反映出689為人處事能力之低，無人能及，算罷啦，仲想做多五年。一件芝麻綠豆小事在佢手上都會變成危機，香港唔走上所謂「分離主義」之路都幾難。「行李門」成件事就係一個字：Stupid！由個女到老婆以至佢本人，都係蠢到加零一。權貴子弟搭飛機出問題，無日無之，有時行李超重，有時趕唔切登機，亦有留低手提在安全檢查，唔信問一問國泰傳訊部門負責人就知。問題係其他權貴係唔會高調，更絕不會低能到同前線員工嘈，而係會直接搵航空公司高層處理，而高層會作衡量，若身份敏感會直接作指示，絕不假手於人，以免人多口雜。其實航空公司有protocol去處理「特殊事件」。所謂酌情權，係由高層決定是否運用，你同前線員工嘈，只會令問題無法解決。梁氏一家所以乞人憎，係以為任何人，包括前線員工都要畀面識做，特事特辦，機場問題機場解決。所謂VIP行使特權之遊戲規則，個女唔識，個老婆都應該識，老婆唔識，689都應該識，哈，結果竟然係689直接同現場員工對話，咁就必死，因為此舉就是施壓，在互聯網時代，掌權者行使權力本來就要加倍小心。689能力稍為高番些少，就要喝令乖女、老婆收聲，並立即收線，跟手叫白宮發言人打畀國泰高層，假如白宮發言人正在忙着同網民駁火，叫特首辦主任邱騰華去做，一樣得，件事保證一分鐘內順利解決兼且無手尾跟。
一件小事賠上政府公信力

鬧劇之所以成為鬧劇，是荒謬愚蠢一而再地發生。事情披露後群情洶湧，政府內部團團轉夾口供為事件降溫，淡化施壓及特權行為，結果再度搞出個大頭佛。若果成件事由航空公司孭起，表示佢哋行使酌情權，由地勤處理經安檢後送交梁頌昕，咁件事就完，輿論最多鬧國泰大細超，頂多一日就過去。而機管局就講大政策原則，毋須進入事件細節討論。但保安局局長黎棟國、民航處長羅崇文護主之心太過急切，又或者心知方丈為人，怕佢小器，於是上立法會事務委員會時出力為「特權施壓」消毒洗刷，點知力度太猛，講到好似人人都可以享有此特權，毋須親身領取遺失行李，於是傳媒記者立即放蛇，再度踢爆，一件小事最後就這樣連累成個政府賠上公信力，乖女遺失件行李就令成個政府燒通頂，這就是689的能耐！在北京掌控大局下，香港特首在重要問題上要聽命中央，這是政治現實，而特首在執行時，亦要有相當政治技巧，說服香港人，而要做到說服工作，前提是說話有公信力，態度唔乞人憎，做起事來要注重執行細節。689的能力與作風，剛好相反，真係以為特首大晒，用把口講完所有嘢就自動發生，做唔到就諉過於反對派或肥佬黎從中作梗，然後就要求中央表態撐場。中央要求佢處理佔領後年輕人問題，佢就大鑼大鼓派李國章、何君堯、劉炳章等一班「左嘴炮」去大學開片劈友；中央要佢留意港獨問題，佢一樣大鑼大鼓在施政報告中砌港大《學苑》，結果問題不單冇解決，而且加倍惡化。「行李門」一件小事都可以搞到咁樣燒通頂，未來北京為要保一個梁振英，究竟仲可以付出幾多代價呢？添馬男