【拆局］特首梁振英發聲明，否認有用特權令女兒梁頌昕可不經正規安檢程序，取回遺留在禁區外手提行李，但有泛民議員直言，聲明不單無助消除疑問，反而證明梁氏夫婦確有介入事件、梁女兒真的不按程序取回行李，「變相畀子彈泛民追究落去，可以一直打到去9月立會選舉」，更笑言「又要建制派幫佢頂多隻黑鑊」。
泛民誓於答問大會追究

多名泛民立法會議員均指聲明「根本係自己掘個窿埋自己」，因聲明變相確定了事件中三個關鍵事實：梁特及梁太確有插手事件；梁振英知悉事件後，有和負責處理的航空公司職員對話；對話後梁頌昕即可不按程序取回禁區外手提行李。有泛民議員直言，梁雖否認有利用特權和施壓，但他作為特首，一旦介入事件，而女兒又可不按程序取回行李，已足夠令泛民議員追究下去，「當你直接介入同職員對話，你究竟講咗乜、有冇令人感到壓力先係重要，好似聲明話你冇叫人叫你做梁特首，我點知係咪人哋叫你梁生，你答人『我係梁特首』，聽嗰個已經好大壓力」。另一泛民稱因梁聲明變相承認頌昕是不按程序取回行李，當中涉及機場保安，泛民立會議員一定追究，「嚟緊仲有特首答問大會，且涉及梁個人，泛民一定追究」，他估計建制縱使不情願也要力保梁，「要保梁就預咗畀泛民追殺到9月立會選舉；唔保，泛民就可以一直打梁振英下台呢隻牌，到年底選委會選舉，建制派一樣死」■記者莫劍弦