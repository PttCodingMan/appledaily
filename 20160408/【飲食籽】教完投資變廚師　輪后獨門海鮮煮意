【飲食籽：一家之煮】炒股、炒菜，動詞一樣，難度卻是天淵之別。但對於前荷合輪后陳芊如來說，不相伯仲。曾在輪場打滾五年多、並教授股民投資心得的她，歷盡這行的風雲色變，但原來她骨子裏卻是「講心唔講金」。她自小醉心烹飪，跟煮得一手好菜的父母偷師學藝，閒時愛親自下廚宴請親朋，兩年前還開blog與網友分享自創食譜及烹飪心得。由輪后搖身一變成為教「煮」，由教炒窩輪變教蒸海鮮。她，仙氣猶在，同樣親民易入屋。
「煮嘢食同炒窩輪一樣，不時不食。如冬天食羊腩煲，可以保暖補身；炒窩輪都一樣，如業績期時，就投資業績股。」人稱「輪后」的陳芊如（Fiona），曾在荷蘭合作銀行股票衍生部任職助理董事，縱橫輪證市場，向散戶傳授炒輪、炒證知識，甚至要在無綫、有線等財經節目出鏡，為一眾心急股民解答投資疑難，靠親民形象入屋。後來荷合淡出輪場，她也退下火線，轉型做保健食材公司的營銷總監，更鮮有在鏡頭露面。不過，做生不如做熟，這位讀工商管理出身的小妮子，今年決定重投金融界的懷抱，再戰市場。縱然，Fiona的未來又會回復那充滿變數的日子，但惟獨一事卻能肯定──就是她對烹飪的熱誠。
開blog寫食譜　兩年出200帖
想當年，Fiona孤身到美國、日本留學，也堅持自己下廚煮飯，自此練得一手好廚藝，對中西日食材也有特別研究。學海無涯，但凡周遊列國，她也不忘到當地拜師學藝、上烹飪班，學習不同國家的飲食文化。「其實細細個已經好鍾意煮嘢食，因為父母係烹飪高手，會跟佢哋去買餸，喺廚房外面偷師。」集各家之大成，加上新穎創意，Fiona常常親自下廚大宴親朋。凡嚐過她手勢者，無不向她要食譜問秘訣，所以兩年前，她開始寫blog教煮餸，至今出post超過200個，地道、派對、家常或時令菜式等也有，「我慣咗每星期只會出一個post，唔想咁濫呀，要做到最靚最好先貼出嚟！」除此以外，她平日設計菜單及宴客入廚，也有自己既定的一套標準，「屋企如要請客食飯，我會揀啲事前預備工夫要做得較足，但唔使太多烹調步驟嘅菜式，咁先可以招呼到朋友嘛。」她還認為，有時太複雜的菜式反而令一般OL或主婦吃不消，倒不如化繁為簡，簡簡單單煮一道賣相精美、味道可口的佳餚，享受當中的過程，才是烹飪的最大樂趣。
蒔蘿蒜茸蒸象拔蚌仔
Fiona：「象拔蚌好多時用蒜茸蒸，其實可以玩吓fusion，配西式香料蒔蘿蒸可帶出鮮味。」
材料象拔蚌仔　6隻粉絲　1紮
調味料蒜頭　1隻蒔蘿　3束葱粒　少許熟油　少許蒸魚豉油　2湯匙
做法1.蒜頭先剁成蒜茸，蒔蘿洗淨切碎，備用。
2.粉絲以清水浸軟後，用廚房鉸剪剪碎並瀝乾水份，鋪在碟底備用。
3.象拔蚌仔要除去啡黃色腸臟及殼上的黑色污垢，洗淨。
4.將象拔蚌仔鋪在粉絲上，在蚌肉及粉絲面放適量的蒜茸和一束蒔蘿。
5.燒熱滾水後，以大火蒸三分鐘。
6.蒸好後加入葱粒、剩下的蒔蘿及蒸魚豉油，最後倒上滾熟油即成。
貼士1.蒔蘿（Dill）又叫刁草，常用作煮海鮮，如醃製煙三文魚，可於大型外國超市或泰國香料舖買到。2.象拔蚌仔勿蒸太久，否則會過火變韌。蒸至若干時間時，可以筷子試試刮蚌肉，如肉已離殼的話，即已熟透。
記者：黃依情攝影：潘志恆編輯：李寶筠美術：吳子豪場地提供：RENT-A-KITCHEN