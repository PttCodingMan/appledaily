亞洲出版業協會（SOPA）卓越新聞獎頒獎禮係每年業界盛事，八方同事舊年眾志成城，喺噚日攞到三個大獎同一個優異獎，其中攝影組憑住「反水貨」奪得卓越特寫攝影獎大獎，靜態組揭露學界造假學歷風暴嘅「國力書院醜聞」、同埋「2015區議會選舉種票系列」分別攞到卓越獨家新聞獎大獎同埋卓越調查報道新聞獎大獎，動新聞組就以探討殘疾人士情慾需要嘅「有愛無陷」系列，攞到卓越人權報道獎優異獎。至於八方嘅台灣《蘋果日報》同事，就憑「八仙樂園粉塵爆炸—傷者搶救」嘅相片，奪得卓越新聞攝影獎優異獎，恭喜晒大家！講返SOPA，今年都成為新聞，因為啱啱卸任台灣總統嘅馬英九原本係演講嘉賓，不過因為總統府驚佢會洩露台灣機密，唔批准佢嚟香港，大會噚晚改為播放佢嘅錄影片段，咁究竟小馬哥最終洩咗咩密呢？小馬哥話，嚟唔到香港好遺憾，笑稱𠵱家先知香港原來咁危險，佢重提自己係香港仔，話港、台關係密切，大家都咁重視新聞自由同埋民主法治，希望日後加強交流。