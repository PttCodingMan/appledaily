港股回穩番一日，究竟係咪雨過天晴？面前英國脫歐公投呢個重要不明朗因素仲未clear，包括騰訊（700）在內嘅強勢股已見大戶不惜銀彈掃上，證明好友過去一年半載餓波餓咗太耐，市況一穩定就按捺不住又搶貨，動力充足，客觀形勢算係樂觀。形勢稍為明朗之下，估就估短線最壞時刻已過，當然，策略上繼續見步行步，保持合適倉位然後邊走邊看。如果恒指未來幾日真係回升到上周水平，加上美股標普500指數成功破頂，就可以確認呢一轉係升浪而非上落市，原因係上落市較多喺保歷加通道上下軸之間盤旋，如果恒指低位冇跌到接近下軸19600點附近水平，都可以證明承接力充足，後市會逐步轉強，指數升破上軸21500左右，再挑戰22000點就已經係保守劇本。選股講到口臭，咪又係科網手機股，純坐強勢股不作他選。晉佳 http://fb.com/advanceguy1 