陳妍希與內地男星陳曉的婚禮，還有30多天就舉行。兩人婚前連環以夫妻檔開工，為雜誌影婚照。在新一輯《嘉人》婚照中，陳妍希以超自然的新娘妝，配一系列簡潔的白色喱士婚紗、淺黃及裸色裙，在草叢及紅色車前取景，予人甜蜜又舒服的感覺。為名模熊黛林與何超儀等化妝的星級化妝師Angus Lee，表示陳妍希的新娘妝重點在於皮膚與眼眉：「皮膚好乾淨，冇乜powder，可以用M.A.C Strobe Cream令令哋嘅base溝粉底，再喺蘋果肌位置加BB cushion做highlight。」再用膏狀胭脂，但香港天氣又濕又熱，夏天新娘宜加少少碎粉定妝：「如果易出油，可以喺額頭、鼻翼、眼底掃碎粉，令個妝襟啲。」眼妝較淡，畫眉宜粗一點，Angus說：「眼位可先用有啲遮瑕功能嘅裸色eye base，令眼妝襟啲，亦令眼蓋光亮啲。眼影用啡色，掃喺眼頭、眼尾做漸變，同埋做下眼線，上眼線用gel狀亦會襟啲。」唇色就可配合自然風，揀beige pink。不過這個自然妝容較適合皮膚沒有太多瑕疵的女士，因為用太多遮瑕膏，就會破壞自然妝容的質感。