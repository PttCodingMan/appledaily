【本報訊】發生四級大火的淘大工業村時昌迷你倉，佔用整幢工廈1至7樓，有逾千個大小儲物倉，單是起火3樓就有超過200個小型儲物倉；這場大火幾乎將所有儲物倉付諸一炬，而陪葬的是所有儲物倉租客珍藏。其中本港漫畫家甘小文，儲藏大量原稿、舊漫畫及黑膠碟等藏品於該迷你倉內，望着火警遲遲未救熄，由三級火升至四級，他打定輸數有關珍藏已化作灰燼，「冇得鬧，跟住都唔知點做，點賠錢都冇用，啲嘢咁有價值」。記者：劉柏麟
甘小文租倉儲物多年，放置有其原稿、舊漫畫及黑膠碟等珍藏，包括80年代當紅歌手張國榮、譚詠麟、梅艷芳等黑膠碟，以及第一版的《中華英雄》及《玉郎漫畫》薄裝漫畫本。他表示，有關珍藏只是放於紙箱內，「就算冇燒到，但被救火嘅水淋到，啲書同原稿都係紙，恐怕唔知有冇事」，並指「每一樣記憶都想keep住」，當中包括其創作的2D漫畫《至Goal無敵》第一期原稿最具價值。「冇辦法，擺親落去嘅，都係無價寶，有啲人都有擺舊相，如果燒咗真係冇晒」，他稱現不敢估計有關珍藏物品的價值，「估咗仲會瞓唔着！」
租戶嘆20箱唱片凶多吉少

甘小文續稱，他們完全未想過迷你倉會發生火警，「冇得鬧，跟住都唔知點做，點賠錢都冇用，啲嘢咁有價值」。雖然其珍藏恐已成灰燼，但當得知有消防受傷，反而覺得人命最緊要：「（珍藏）燒晒冇所謂，最緊要消防冇事！」租客梁太表示，由子女租下50方呎細倉放置衫褲鞋襪、家具及行李箱等雜物，慶幸這些東西價值不高，損失有限。而所租的細倉位於5樓，倉內僅有一條走廊，兩邊全是貨倉。梁太稱，在租借時昌迷你倉時，租約有條文規定倉內不可擺放易燃物品，然而迷你倉職員甚少嚴格執行監管，租戶肆無忌憚，任何物品均儲放在倉內。唐先生兩年前租倉，月租1,200多元，收藏珍藏多年的鐳射唱片近20箱，估計共幾千隻。他稱是八、九十年代的廣東歌唱碟，「幾千隻CD生死未卜！仲有許冠傑全套、Alan（譚詠麟）、Leslie（張國榮）、Anita（梅艷芳）、四大天王都差唔多齊晒！」唐先生擔心，即使CD沒有燒毀，也會被水弄濕，損失慘重。得知迷你倉起火，他憂心忡忡下趕赴現場，眼見火勢越燒越猛，心中暗嘆凶多吉少。
創辦人：租約不包火險

同樣趕到現場打聽珍藏情況的黃先生，仰望工廈黑煙滾滾，不禁愁眉苦臉。他稱租用時昌迷你倉7年，主要擺放鞋、書及雜物為主，其倉庫位置在涉事建築物的2樓，雖然非在起火位置，然而消防為撲滅火勢，開水喉灌救，擔心寄放在2樓迷你倉的物品受波及，「咁淋法乜都濕晒啦」。他不清楚時昌是否有替租戶購買保險，擔心賠償問題。迷你倉創辦人時景恒昨表示，迷你倉的租約不包括火險，但會考慮賠償給租戶，現時正徵詢法律意見。此外，消費者委員會建議租用迷你倉的消費者，應在借用前查詢商戶有否為顧客購買財物及水火險，亦要清楚保障範圍，因個別保單條款可能列明只保障樓宇結構或投保人的財物，對租客寄存物品的損失不作賠償。即使營辦商有購買水火險，但其賠償額未必足夠賠償單位內所有儲存財物。