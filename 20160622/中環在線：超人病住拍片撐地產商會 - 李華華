前晚地產建設商會慶祝成立50周年，喺灣仔君悅舉行酒會，各大地產商老闆與高層傾巢而出，好難得有如此盛況，冇現身嘅「超人」李嘉誠更幫手拍咗段片講回顧與展望，大家有冇留意到片中嘅超人，塊面比較消瘦呢？聞說，佢係喺上個月腸胃炎好番之後冇耐，就抽空拍呢段片，所以有啲大病初癒嘅樣囉。88歲超人患腸胃炎呢單嘢，上個月都引起咗市場一陣哄動，事關佢病到缺席長和（001）股東會，冇耐之後，負責港澳事務嘅全國人大委員長張德江訪港三日，佢都因為病緊而要繼續休息，同張德江緣慳一面，口痕友當然胡亂猜測一番喇。
呂志和肚痛缺席
前日呢段片可能就證實到，超人當時真係病倒了。聽講，超人一早應承咗地產建設商會拍片，患腸胃唔舒服休息咗幾日，等到張德江走咗，佢先好番晒，咁就即刻抽時間，坐定定拍片講幾句，片中見佢塊面瘦咗少少，但依然中氣十足。噚日睇佢接受Bloomberg訪問條片，肯定冇晒事㖭啦。講開呢個酒會，聽講，嘉華國際（173）老闆呂志和原本亦打算出席，但由於忽然病咗，所以缺席，好似又係肚仔唔舒服。佢平時都食得好清淡，照計唔會食錯嘢，可能因為最天氣悶熱影響腸胃健康啩。李華華mailto:LiWaWa@AppleDaily.com