【旅遊籽：假日散心】如非愛食海鮮，相信大家都不會特意搭車深入南區小島鴨脷洲。港鐵南港島綫預計在今年底通車，到時定必又有驚天動地的市區重建再重建計劃。為了看看通車前的鴨脷洲原貌，記者隨長春社文化古蹟資源中心（CACHe）註冊社工邵琬欣，走訪島上最早發展的街道鴨脷洲大街一帶，短短一條大街原來有好多奇事奇舖，閒閒哋屹立幾十至百幾年，見證着鴨脷洲隨時代變遷的步伐。
百年雜貨舖　准賒數有人情味
今時今日，市區雜貨舖幾乎統統變晒超級市場，不過在短短的鴨脷洲大街竟有兩間，不遠處更有兩間超級市場孖住爭生意，雜貨舖都屹立不倒，認真厲害。其中一間雜貨舖興泰儀座落大街中央，是整個鴨脷洲最長歷史的舖頭。現由第四代負責人盧先生接手。當日其父盧伯伯都在店舖，盧伯伯講古，指爺爺大概在香港鼠疫（1894年）前後開設店舖，計一計店舖原來已扎根小島120年，是鴨脷洲大街地標之一。盧先生指以前賣米起家幾好景，漁民出海前一次過買幾十斤米、幾斤鹽糖，盧伯伯會幫他們托去碼頭。顧客買得多米，利東、海怡都照送，還會托米上樓。買包米，都有一流服務態度。「以前人們食得多飯，米賣得快。舊時小朋友受罰，罰冇飯食真的會喊出來。自己以前都食兩大碗飯，現在只食半碗，大把餸食嘛。」
行橋坐街渡　咁先夠地道
附近老街坊、老店負責人都跟盧先生相熟，「可以話一齊大。」講起以前只得興泰儀有得賒賬，附近榮記五金的負責人郭先生指自己都賒過，「不是擦鞋，但識得興泰儀的才是鴨脷洲老街坊。」店內器具好多都用逾半世紀，鐵米缸、木製米斗、鐵米瓢今日都難見，加上散裝米及成列罐頭，店舖散發住老香港感覺。多年前，店內盛錢的鐵桶被偷，郭先生義務幫手打個新鐵桶，八十年代的鄰里守望精神，都在大街凝住。土生土長，盧先生指感受最深是香港仔及鴨脷洲海岸之間只剩三分一，「現在近到望得見對岸邊位街坊上了街渡。」島外人想觀賞鴨脷洲景致，這位地膽就推薦大家在香港仔下車，再行大橋或坐街渡過鴨脷洲，觀賞避風塘兩岸風情，「然後就在鴨脷洲買嘢食，哈哈。」地鐵通車，盧伯伯話冇有怕，原來他早年自置舖位，「香港地租舖，好難做雜貨店，利潤不高，現在做得都是自置物業。講真租舖位畀人做仲輕鬆，但我們都自細開始做，都想繼續服務街坊。」
興泰儀鴨脷洲大街60號舖
傳統賀誕　祈福靠公社
有漁民的地方就有水神廟宇，漁民就會搞賀誕。鴨脷洲都有同樣傳統。鴨脷洲街渡碼頭落船後會見到座洪聖古廟，古廟已有約250年歷史，舊時漁民拜祭以求出海平安、風調雨順，每年農曆二月十三都會慶祝洪聖寶誕。以前他們會在水上搭戲棚賀誕，都頗壯觀。由於有各地居民一齊慶祝，二戰後賀誕組織「同慶公社」成立。現任公社值理（主理人）鄧國銘表示， 同慶公社每年要籌備四個賀誕，分別是洪聖寶誕、大王誕、觀音誕、盂蘭勝會，其中最隆重是洪聖寶誕，要舉辦四日五夜九本戲，搞巡遊，算是鴨脷洲最大型的節慶。不過舉辦賀誕要過百萬資金，要跟會員、商戶籌募，近年新商舖遷入，其實幾難籌措，「五年前好多值理退出，公社面臨解散。幸好最後都撐過去。以前對岸香港仔都有誕會，但現在都無再舉辦。我們不想鴨脷洲的傳統在我們這代斷裂。」
同慶公社平瀾街20號
陳新記　下欄經典炸魚皮
靠海吃海，自小在鴨脷洲長大的街坊水哥推薦去市政大樓食海鮮，他在黃竹坑工作，每逢中午都要回鴨脷洲食飯，「無法，這裏朋友多，我又鍾意食海鮮，係要多行幾步。」食客可到樓下街市選購當日魚穫，再帶到樓上食肆加工烹煮，最新鮮抵食。市政大樓部份食肆是舊日鴨脷洲大街、球場上的大牌檔，後來建好市政大樓，大牌檔紛紛遷入。陳新記是其一，三十多年前在大街賣魚蛋粉，搬到市政大樓後做茶餐廳兼海鮮加工。當日有街坊買來九棍魚，陳新記老闆忠哥即場製作炸魚皮，將九棍魚去鱗、劏肚、去骨，然後將魚皮拿去沾粉、慢火炸熟。比坊間食到的鱔魚皮香口，還連住絲絲魚肉，「炸魚皮以前是下欄嘢，魚肉拿去做魚蛋，剩下魚皮就搭住炸給人送飯，不用浪費。近年即炸魚皮好難找，大家竟又甘之如飴。」平日忠哥不會花太多工夫炸魚皮，因工序繁複，要偶爾興致大發，兼有魚穫先食到。
陳新記鴨脷洲市政大樓1樓CF2舖
友和士多　傳統手製糕餅
友和士多好易認，門口掛住幾塊紅白相間的帆布，望落清新討好，又有少許懷舊味。老闆娘葉太每朝早五六點開始手製中式糕餅，約九點開舖，賣新鮮出爐的糕餅。士多門前堆放十多款糕點，西米糕、白糖糕、鬆糕、大菜糕、芝麻糕、杏仁糕都難得一見，還是足料住家味道，大概做開街坊生意，價錢相宜。現場見白糖糕、缽仔糕、茶粿好搶手。地鐵降臨，大街商舖都好惶恐，不過老闆娘氣定神閒，慶幸是自置物業不怕加租魔手。「其實都可以租間舖畀人做，但平日都想有啲細藝嘛。」若果之後大街沒有新鮮手製糕餅，感覺失色好多。
友和士多鴨脷洲大街110號舖
榮記五金　若加租便結業退休
經過華庭街，會見到郭兆榮（大口哥）在五金舖門口打鐵。大口哥話特登坐門口，可以睇街景順便撩吓女仔解悶。旁邊有兩張凳，街坊可隨意坐低打躉吹水，總好過獨自躲在店內不斷打鐵。榮記五金是大街的老店之一，大口哥在鴨脷洲長大，返學返工都逃不出鴨脷洲，見證小島發展、大橋通車，新樓盤相繼落成，人流明顯增加，街上三四家酒樓、山貨店卻紛紛結業。他跟興泰儀的盧先生最熟絡，「我爸爸為他們製作竹昇麵，我幾乎同他們一齊大。」「以前打鐵這行，跟機械、電器、造船是鴨脷洲四大行業。我十幾歲就跟師傅打鐵。」那捕魚業呢？「做漁民門檻好高，做新船比買樓還要貴。所以話有錢先做漁民，冇錢冇得做漁民。」以前榮記多做漁船零件，現在漁民減少，甚麼都做，雖說是五金舖，但店內沒有貨品，「間舖冇嘢賣，要乜就講，同你度身訂做。」奇形怪狀引擎零件、氣隔、水隔、抽氣扇管道，全都做到。據講地鐵未到，已經貴了一倍租，「多了人流都唔會幫襯我啦，再加就退休，都68歲人，現在多打幾鎚算。」
榮記五金華庭街84號F舖
鴨脷洲小檔案
鴨脷洲曾是港島南方一座遺世小島，只有鴨脷洲大街一條泥路，對出避風塘漁船鱗次櫛比，漁業輝煌。五六十年代島上醬園、家庭式麵線廠亦相當興旺，成品會出口到南洋星洲。土生土長的漁業聯盟總務姜紹輝指，廉署未成立前滿街賭檔，「外圍狗馬通街有，白粉佬亦見慣見熟，猶如港島版的九龍城寨。」八十年代鴨脷洲大橋通車，新樓盤、豪宅落成。漁業衰落，漁民搬到岸上居住。2007年，鴨脷洲衝出國際，成為全球人口密度最高的島嶼，近年跌落第二，密度僅次於哥倫比亞的小島聖告魯斯島（Santa Cruz Del Islote），但都反映了這南區小島的急促發展。
記者：臧諾攝影：劉永發、鄧鴻欣、楊錦文編輯：黃仲兒美術：黃創泰