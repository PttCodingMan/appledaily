現年30歲的宅男女神周秀娜，因為有腦有身材早年已火速彈出，不過最近有雜誌報道娜姐戀上已婚超級富二代的緋聞，鬧得熱烘烘，又指她過去一年工作量不多，因而有停產的傳聞。未知娜姐是否要以事實闢謠，近日娜姐接拍了新戲《小男人周記3吾家有囡33D》，以證明自己有工開。娜姐戲中會飾演現年61歲鄭丹瑞的女朋友，譜出一段父女戀。好記性又年過40的觀眾都會記得，兩集《小男人周記》系列電影內鄭丹瑞飾演的梁寬，跟鄭裕玲（DoDo）是一對，今集會交代他們已經離婚，未知會否找DoDo客串一兩個鏡頭，但據聞與娜姐同屬一間公司的陳瀅、連詩雅都會有份演出，到時會有三位女神同場。
被指《小》片中演父女戀，娜姐昨日在電話中回覆：「《小男人周記》係好經典嘅小說，我細個接觸係佢嘅電影，曾幻想過幾時有個梁寬咁嘅男友，𠵱家30周年紀念，我開心可以做梁寬女友呢個角色，梁寬非旦哥（鄭丹瑞）莫屬，佢都入型入格。」兩人似父女戀，娜姐說：「梁寬都有番咁上下年紀，幾好吖，成熟穩重，當我妹妹仔咁錫，女仔人家想有個人錫吓自己啫。」今年是鄭丹瑞聲演的廣播劇《小男人周記》自1986年播出之後，先後拍過《小男人周記》同《小男人周記II錯在新宿》兩集，今年剛好是30周年紀念，所以鄭丹瑞萌生再拍念頭，除主演外亦會負責導演同編劇，他昨日接受電話訪問時透露：「其實一直以來好多人都想我拍番套片，不過一直都搵唔到用乜嘢角度切入，後來諗到就係話我同DoDo姐離咗婚，佢帶走當時8歲嘅女，有一日有人按門鐘，就係呢個女長大後返嚟搵老竇，仲有33D身材㖭，同做我女朋友嘅周秀娜都喺33D，搞到我連女朋友都唔敢掂，總之就係男人由小變大嘅奇幻旅程。」
避談戀富豪
另外，娜姐前晚跟鄭伊健現身旺角為電影《iGirl．夢情人》謝票，娜姐表示戲中全裸戲出場戲份是後加，因為機械人沒有理由甫出場就有衫着。對於「戀富豪」緋聞，娜姐反應很大的說：「嘩，又講，其實都講咗好多次，回應咗就唔想再講。」採訪：李森