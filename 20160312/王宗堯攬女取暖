【銅鑼灣】37歲男神王宗堯同嫩模黎紀君（Christy）公開拍拖後，成日行孖咇放閃。前晚10時半，男神同女友去銅鑼灣小甜谷食糖水，同行仲有兩女一男朋友。最初未有位，男神同眾人冇差別喺門外等位，直至有位後，佢先致電畀女友，甚為細心，一行五人喺糖水舖有講有笑食足一個鐘。其間男神除咗要應酬朋友，仲要應付在場食客，事關店入面有唔少人認得佢，主動同佢揮手同say hi，男神都友善地同啲食客逐一打招呼。由於前晚開始翻風，離開糖水舖後，男神即攬實嬌滴滴嘅女友，喺寒風中互相取暖。佢哋沿路雖然好癡纏，但都冇乘機賣甩老友，最後去到附近一棟大廈上樓繼續傾埋下半場。採訪、攝影：潘冠恩、畢紹基