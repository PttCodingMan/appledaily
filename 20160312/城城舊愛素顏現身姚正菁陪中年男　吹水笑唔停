【銅鑼灣】郭富城近日新歡舊愛都有新聞，舊愛熊黛林宣佈接受同拍拖一年幾、郭可盈嘅細佬郭可頌求婚，而城城現任、比細佢23年嘅國產辣模方媛（Moka）就傳扭男友買上海千萬豪宅，搞到城城疏遠女友，城城噚日向本報開腔回應：「最近又有一些荒謬作料新聞。我只有一如既往一笑置之！」盡顯保護女友Moka之情。
身形圓潤唔少

城城一向對戀事保密，不過佢未走紅時喺無綫做舞蹈員年代，亦曾經認過同當時做藝人嘅姚正菁相戀。淡出娛樂圈已有一段日子嘅姚正菁，前日同一個西裝中年男現身銅鑼灣購物，見佢一身黑皮褸、四個骨褲同平底波鞋打扮，素顏妝容五官冇乜大變化，只係身形就圓潤咗唔少，以年屆半百之齡算保養得宜。二人應該之前行咗一輪，姚嘅男伴已拎住一袋購物袋，行到附近嘅希慎廣場，大部份時間二人都並排而行，但就隔咗一個人身位，唔多見有親暱動作。原來二人想醫肚，入到商場嘅美食廣場休息買嘢飲，中年男就負責霸位，而姚正菁就去畀錢買飲品，之後由男伴接力去拎飲品。兩個人坐足30分鐘，全程都係男士主講，姚正菁就做聆聽者，佢聽得投入全程笑笑口，嘆完飲品就一齊離開。雖未知姚正菁嘅婚姻狀況，但佢兩年前曾出過活動，當時透露已有17同13歲嘅囡囡，男伴係唔係佢另一半，就不得而知喇。採訪、攝影：梁繼光