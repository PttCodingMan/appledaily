【專題籽：胚芽故事】「這是最好的時代，這是最壞的世代。」咁樣形容當下香港，相信狄更斯翻生都會驚嘆自家文字的持久力。如果否極真的泰來，泰來前要破舊立新，膽識加創見就要打孖上。今年TEDxKowloon邀來唔喜歡行舊路的猛人現身說法，腦筋經常急轉彎的王維基，喺廣告界好得交關的曾錦強，都是框跌落來跨出去的表表者。當地球都有2.0時，一切都應該有個新世界。2016年3月20日，記住呢18分鐘，可能影響你一生。
王維基：咪同我講加油，我好難受！
聽talk最正係講者經年累月的人生歷練，一萬碗水煲埋一碗，濃縮成18分鐘奉上。你開稀又開稀，還是啖啖精華，嗒落有智慧。源自美國的TED可能係世上最強的演講生產商，召集勁人開講，微軟創辦人蓋茨、美國前總統克林頓、物理學家霍金、美國第一夫人米歇爾等都踏上過TED舞台塞錢入觀眾袋。TED鼓勵各地粉絲自發組織演講，遍地開花，TEDxKowloon就是香港本地版，良心CEO莊偉忠都曾任演講嘉賓。今年大會廣邀12位前瞻人士，共通點都係鍾意開創新方向，人唔做我偏偏要做。當中包括韌力堪比《復仇勇者》的「魔童」王維基，由自認乞人憎的沙塵友，到今天市民爭相跟他自拍，再送句窩心加油，中間經歷，唔知唔係香港人，但這如坐十級斜度過山車的滋味，無論聽幾多個18分鐘，都永遠得佢感受到切膚之痛與荒謬。他自嘲：「到時我會講呢幾年的慘痛經歷，即使講得不好，冇表演分，都有同情分。」他最想要的才不是同情，「大家行過唔好再同我講加油，我好難受，我想放棄㗎，你同我講加油，咁我應該點？」叫人加油有時都是種壓力。「係㗎，不過老實講我心深深處都真係開心。」他曾經形容搞香港電視「比行毅行者更難行」，改革香港電視業，明明可以早點成功，偏偏ViuTV遲來先上岸。「最想看當然係蔣麗芸同林日曦去旅行啦，但阿曦話我會好失望，佢哋全程冇講過嘢。」他欣賞新台以本土為出發點。「香港雖然只係個得700萬人的城市，但香港好獨特，有佢嘅歷史意義，我們唔可以一手抹咗佢，不應該只遷就13億人，否則只會淪為三不像。」敢言的他天不怕地不怕，不理世俗期望，令他有空間think big。「盡諗，有咁大得咁大，一定要諗得大。你看愛因斯坦，看他的髮型，所有具創意、會思考的人都是一副『我不會理你的態度』。」
冧觀眾絕招　跳芭蕾舞？
別人感受從來不是王維基的行事規範。「呢類人有樣唔好，就係自私，表表者就係Steve Jobs。我都一樣，到今天都是個很自私的人。我只諗自己鍾意乜，你唔鍾意乜，我根本唔在乎。」無時無刻都諗嘢嘅佢，聲稱即使做緊訪問時有半個腦都在思考如何降低HKTV mall的運輸成本至$40以下。他笑道：「腦可以越行越快，同我共事的同事好幸福，經常受我逼迫，諗快啲諗快啲，其實他們以往蠢啲。」把口不饒人，以為上台對他來說濕濕碎，卻竟然衰在陳志雲的台上。「係《志雲飯局》舞台版，我唔知自己當年點解咁戇居上台彈鋼琴，嗰次我真係發台瘟，斷咗片。」咁瘀都經歷過，他說自己之後都沒驚過。問他有沒有絕招冧觀眾，「跳芭蕾舞好冇？」喂你敢跳，我敢睇㗎！
曾錦強：我有更「變態」福利方案！
共贏，打工仔當然想，但老闆肯定牙痛咁聲。股東分的錢跟員工一樣？唔係啩？主張跟員工分享成果的廣告集團The Bees Group CEO曾錦強，同樣喜歡走出框框，幾年前放棄全港最大廣告集團CEO一職，寧願創業做老闆，其公司變態到生日放兩日、買書看戲入公司數、$3,000睇騷津貼、OT錢冇上限，聞者心心聽者葡萄。他們公司還有三三三分紅制。「公司由出錢的股東與出力的員工組成，要一視同仁。其實咁樣做，公司仲賺多咗錢。」很多人都不明白對員工好，其實也是投放資源的方式。「其實都唔係好變態，我有個方案更變態，係公司付錢請員工爸媽去旅行，我覺得越多人想公司成功，公司最後就會成功，我想做到令同事家人都很想公司成功。」可惜最後因合伙人覺得銀碼太大，擱下計劃，但他認為其實公司可以負擔。廣告行內員工流失率普遍超過百分百，同一個職位每年轉幾個人，曾錦強的公司過去四年，每年流失率最多只有百分之十幾。留住員工的，除了福利，還有他的積極不干預政策。「我覺得一個老闆成日問住員工，係會構成壓力，冇特別事，我唔會打搞佢哋。」很多老闆「領導」、「督導」不分，這個非一般老闆，不用常規管人手，正如讀統計的他笑自己「不務正業」做廣告。「世界充滿選擇，可以隨着內心的呼喚去做。」演講時他會用自身的創業故事證明世界有無限可能。
其他講者名單
* 演講以英語進行日期：3月20日地點：中環鴨巴甸街35號元創方2樓票價：$380、$480
記者：葉青霞攝影：許先煜、林栢鈞編輯：陳漢榮美術：楊永昌