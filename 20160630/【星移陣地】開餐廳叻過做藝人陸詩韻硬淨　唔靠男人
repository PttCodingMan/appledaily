於05年奪港姐亞軍的陸詩韻（Sharon）星運一般，眼見前路不明朗，緋聞更比演藝成就多，所以7年前毅然淡出娛樂圈，轉職商界，去年她開設自家品牌內衣店，又涉足飲食界，開設日式餐廳。曾經因為誤信前男友而負債纍纍的她，揚言要自食其力不再依靠另一半。Sharon凡事親力親為，會返餐廳幫手：「廚房就唔會點騷擾，但輕易嘅事前工作如分意粉就會幫手做，如果有客人到，就會做番PR（公關）角色。」不過近年經濟轉差，飲食業首當其衝，所以她將開設食肆的回本期，由當初預計的9個月再延長多一點時間。
 做娛圈冇成就
做生意比當藝員出色的Sharon，過去僅參演一些劇集和電影的閒角，她坦言：「我喺娛樂圈未有乜嘢成就，我諗我緋聞會多啲。啱啱選完港姐時其實係一朵小花，頭嗰年都好受保護，但卸任之後，突然變咗個普通藝員。」雖然談不上成就，但Sharon自問無悔入娛樂圈，就算再給她多一次選擇機會，依然會行同一條路。
唔接受等餵飯
至於為何熱衷於娛樂圈卻又淡出轉行做生意？她說：「其實都唔突然，我個人冇乜安全感，要我擘大口等餵飯，我接受唔到，雖然呢個圈好難拿揑，但我會繼續做，因為幫到做生意。」她和前男友吳銘偉曾合作做貿易生意，可惜沒有帶眼識人，事業、感情付之一炬，還欠下一筆債，她說：「都怪自己感情用事，信晒人、冇保護自己，呢樣嘢對我傷害係最大。以前提起呢件事個傷口仲覺得痛，𠵱家已經釋懷，我不嬲都硬淨，𠵱家會更加硬淨。」採訪：倩宜、王梓嫚攝影：NEO、馮峰、仇志德