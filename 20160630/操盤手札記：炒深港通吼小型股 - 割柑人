香港有兩賭場——馬會和港交所（388），有賭場自然有賭仔，而賭仔最信邪！市場有「七年魔咒」講法，1973年石油危機、1980年美國衰退、1987年全球股災、1994年債券大屠殺、2001年「911恐襲」，然後係2008年9月29日雷曼破產引發金融海嘯，道指單日大跌777點，之後2015年A股爆煲；若由2008年9月29日起計7年7月7周7日，則係2016年6月24日，英國脫歐，道指單日大跌610點，真係幾邪！市場憧憬環球央行出手收拾殘局，甚至估美國聯儲局可能減息，環球股市反彈。港股昨抽高結算，收20436，升263點或1.3%。若深港通係「七一回歸」19年嘅賀禮，咁港股有望突破20500心理關口，正式確認升勢；若無料到，則技術性反彈過後，又再尋底。英國脫歐產生蝴蝶效應，人幣連跌三日至喘穩，中國似乎視之為人幣市場化嘅機遇。唔少港人早年被人幣息誘，成副身家買落，如自問不能承受風險，不如轉投美元定期存款，現時本港有七間銀行提供超過1厘嘅息率，ICICI最高1.8厘。英國脫歐有排煩，歐盟啲大佬為免啲細有樣學樣，令歐盟瓦解，一定強硬對待英國。歐美暗湧處處，歐盟分裂前，英國可能先行分裂，美國大選又增添不確定性，入市宜審慎。若想入市，不如炒轉深港通。深港通名單未出，但市場預計，恒生綜合小型股指數成份股會上榜，我心水係通達（698）。通達係電子產品外殼一站式服務供應商，主要客戶包括：華為、中興（763）、聯想（992）、酷派（2369）、TCL（2618）、諾基亞、小米、OPPO等。通達今年手機外殼出貨量料達7,000萬台，又將為美國客戶（估計係iPhone）提供零部件O-Ring。該股2月起步入上升通道，6月8日除淨不跌反升兼破頂，其後受華為增長放緩拖跌，之後多間證券商指其訂單增長仍保持強勁，股價逐步回升，昨收1.5元，升0.7%。
割柑人本欄逢周四刊出