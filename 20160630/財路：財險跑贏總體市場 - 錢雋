財險（2328）由月頭到家陣，跌幅超過阿媽人保（1339），總市值蒸發300億元過外， 家陣得番7倍預測PE ，比起本身十年平均PE，係平咗大大截。財險上年盈利增長44%到218.5億元人仔，當中嘅投資收益，就大幅增長近四倍，到65.6億元人仔，支持靚仔業績。今年以嚟，成個投資市場麻麻，同其他保險行家一樣，財險呢瓣收益，應該一般過一般，就算係咁，財險今年頭四個月保費收入1,075億元人仔，同比增加14.5%，跑贏總體市場同期單9%至10%增幅，主打瓣數keep住靚仔。而場內專業評估，集團今年EPS 1.53港元，到咗明年turnaround，EPS 1.67元，增長9%。又財險由月頭14.68元，到家陣累跌17%，阿媽人保同期只係累跌9.3%，財險現價12.22元嘅今、明兩年預測PE，得番7.9倍同7.2倍，比起五年平均11倍PE，平咗近30%，比起10年平均40倍PE，更加平咗82%！場內專業預估財險今、明兩年1.26倍同1.1倍PB，明年預估PB，比起集團10年平均2.6倍PB，又係平咗近58%。數咁計，財險明年預測PE，只係追番上最近五年平均11倍水位，現價已經講緊要升51%，到18.5元。又6月以嚟，有11間大行發財險報告，最高價一間係Bernstein，畀財險目標價21蚊，財險現價係講緊要升72%。錢雋細價股專家本欄逢周二、四刊出