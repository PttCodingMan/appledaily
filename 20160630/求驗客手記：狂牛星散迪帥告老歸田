西班牙歐國盃16強出局，黃金一代都要退落嚟嘞。西班牙《阿斯報》報道，65歲教練迪保斯基（左）好大機會辭職，亦都唔打算再教番西甲球隊；老將方面，35歲嘅門將卡斯拿斯，今屆賽事畀迪基亞搶走正選席位，佢喺個人twitter上載電影《第一滴血》第二集ending片段，講Rambo意興闌珊唔返美國，暗示自己退出國家隊。32歲嘅巴塞隆拿中場恩尼斯達（右）都話會考慮國家隊前途，似乎準備退隊咁話。