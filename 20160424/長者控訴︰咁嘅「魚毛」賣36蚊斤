【本報訊】不少基層市民聚居的天水圍，由領展擁有區內5個街市，嚴重壟斷使百物騰貴。居於天晴邨7年的郭先生昨早到天瑞邨購買一斤白䱽魚，並即場展示其中兩尾，控訴價錢昂貴，「咁嘅魚毛都賣36蚊斤呀！」他指，同樣份量在元朗及屯門新墟街市，售價平逾10元，批評政府偏袒大財團、商家，犧牲基層利益。郭先生昨出席天水圍街市服務意見調查記者會，甫坐下便批評領展令區內居民「冇啖好食」，為表不滿，他在記者會開始前離席，步行至天瑞街市買來一斤白䱽魚，向記者展示其中兩尾小魚。
多番投訴不果

他指，由於天水圍少選擇，各街市「賣乜都貴」，餸菜較元朗及屯門貴至少一成，以一斤菜為例，若在屯門、元朗街市賣12元，在天水圍便索價18元。郭指，自己年屆71歲，能使用長者乘車優惠，故他隔天便會跨區到屯門、元朗買餸，「有得揀梗係食平啲啦。」若被迫在區內買餸，他絕不會到頌富街市，因多人光顧，極之擠迫，「啲攤檔都唔憂做，我哋就無得揀。」惟有步行至天瑞或天盛，他嘆道：「有時見到啲菜貴，真係買唔起，惟有唔好食咁好囉。」他批評政府不顧民意，長期未在區內開設食環署街市，令居民須勒緊褲頭過活，又指曾就問題多番投訴不果，「特首有幾時幫到我哋吖，佢最叻係幫有錢人。」■記者廖梓霖