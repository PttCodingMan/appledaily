呢排名曲《side angle side》瘋狂洗版，真係少啲童真都頂唔順；講開童真，大家細細個一定聽過「龜兔賽跑」呢個故事，兔仔因為一時驕傲，大好形勢下都可以輸畀烏龜，李斯特城𠵱家英超領先熱刺五分，形勢仲係一片向好，領隊雲尼亞里就叫粉絲準備定煙花，咁驕傲又會唔會將大好江山葬送呢？
遭英欖教頭狠批高調
雲尼亞里64歲人，教練生涯都未贏過頂級聯賽冠軍，李斯特城今季一直創出神奇之旅，雲帥都保持低調，季中話以護級為目標，早一個月前話希望拎到歐聯資格，到今時今日剩番四輪聯賽都仲排榜首，亦都肯定獲得歐聯資格，雲帥終於開始囂張嘞。今日對史雲斯賽前，佢叫粉絲們可以準備定放煙花，等到季尾慶祝用，雲帥話球隊獲得下季歐聯資格後，𠵱家向未曾拎過嘅英超冠軍做好準備。雲帥一改以往低調，連前英格蘭國家欖球隊教練活禾特都狠批，話佢今次犯上錯誤。活禾特話主帥唔可以喺未完成一場比賽前，就講下場比賽，甚至以後嘅準備，球員聽咗就會分心。講真，李城𠵱家仲有五分領先優勢喺手，但相比熱刺，李城餘下四場賽程就比較難啃（見附表），尤其要作客呢排好勇嘅曼聯，前鋒占美華迪能唔能夠刑滿復出都仲未知。
熱刺禁球員赴頒獎禮
龜兔賽跑入面，烏龜就冇理會自己大幅落後，繼續一步一步力追，仲趁驕傲嘅兔仔瞓覺反超先拎冠軍；熱刺做唔做到烏龜就未知，但領隊普捷天奴就肯定要求班球員龜縮先。英格蘭職業球員工會今日就舉行頒獎禮，前鋒哈利卡尼係球員先生熱門，20歲中場迪利阿里更加係最佳年輕球員大熱，不過普帥就勒令佢哋唔可以出席頒獎禮，留喺屋企準備周一主場對西布朗嘅比賽。普帥仲話周一贏波後，幫佢哋補開派對都冇問題，但𠵱家就要專心備戰。咁又難怪普帥咁緊張，因為據報如果熱刺拎到冠軍，普帥可獲50萬鎊（約550萬港元）額外獎金，名成利就有邊個領隊唔想。