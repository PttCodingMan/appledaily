【文化籽：西遊記】《美國隊長3：英雄內戰》（Captain America：Civil War）即將上畫，悶未？再整多套《變種特攻：天啟滅世戰》（X－Men：Apocalypse）。人多原來真係好辦事。《蝙蝠俠對超人：正義曙光》（Batman v Superman：Dawn of Justice）人見人踩，美國照樣收三億幾美金，香港照樣收六千萬港紙。唔到你唔屈服。白雪公主好應該搵埋灰姑娘同睡公主拍番一系列愛情動作片。
近幾年，流行將傳統童話改編成魔幻特技電影，票房好到令人驚訝。兩年前的《黑魔后：沉睡魔咒》（Maleficent），全球票房達到七億五千萬美金。口碑平平的《白雪公主之魔幻復仇記》（Snow White and the Huntsman），又收接近四億。難怪不是甚麼三部曲四部曲，一樣開拍續集《獵神：魔雪叛變》（The Huntsman：Winter's War）。飾演白雪公主的Kristen Stewart，跟上一集導演搞出不倫戀，今集被飛走。雖然係現代版本啫，白雪公主始終要玉潔冰清。無咗白雪公主，《獵神》改行前傳及外傳路線。錯有錯着，扮演獵神的雷神Chris Hemsworth近年越來越紅，今次名正言順掛頭牌，電影公司更加開心。因為風格魔幻，在上集已死的皇后Charlize Theron，很合理便翻生。《魔雪奇緣》（Frozen）大熱，於是加多個擁有超能力的皇后妹妹，跟Elsa公主一樣，一舉手一投足可以弄出冰天雪地，服裝打扮，抄到十足。再補多一段獵神七年前的愛情生活，跟青梅竹馬女朋友因誤會而分開，一再遇，舊情即時復熾。炒埋炒埋，就一碟。劇情當然兒戲到極。奸角永遠唔肯煮死正義主角，閒角又一定誓死追隨弱勢主角，貪錢的會突然不再貪錢會突然重情重義。如果法庭是這樣，如果《明報》是這樣，如果現實是這樣，多好。童話嘛，唔係咁樣，唔通講到有特權的貴族可以日日玩死平民百姓，絕對不會受到法律制裁，仲會有人幫手大力護航：「利用特權一兩次就算濫權？你知唔知甚麼叫做濫呀？」咁寫實，就不是童話，是紀錄片。樂觀一點，在兒戲中找尋別出心裁。舉個例，劇情講邪惡皇后個天真妹妹本來只係普通女仔，被有婦之夫溝去，肚都大埋，仍然盲目等待對方，跟你很喜歡她而她很不喜歡你的那一個，很相似。點知，俾個家姐靠害，誤會個私生女俾男朋友燒死，火速魔性大發，唔聽解釋毫無惻隱諗都唔諗，便殺死一直耿耿於懷的最愛。不特止，仲要拆散其他無辜街坊的幸福家庭，要小朋友硬生生跟父母分離。你由迷信愛情，變成背棄愛情，於是，見到有人排期結婚，忍唔住出手破壞，還說得通。自己失去骨肉，於是搶走別人的骨肉，基於吃不到的葡萄是酸的，也合情合理。現在卻是拐帶小朋友因為想解放小朋友，殺你老竇老母因為重視親情終極會害人難過。世界上真係有咁多丁蟹？連好遠好遠的地方都有？本來就很牽強，不過，去到電影中段，丁蟹妹一個唔小心從魔鏡把姐姐復活，即時黑都面晒，甚至流露出對自己衰多口的自責，我又真心佩服童話故事都如此寫實。尤其，姐姐好寸咁擺個大姐款，老馮般要做開大佬的妹妹企埋一邊，妹妹既驚訝又憤怒又無奈，真係將人性陰暗面表露無遺。來到結局，好姊妹終於自傷殘殺，你簡直覺得像魚柳飽有魚柳一樣正常。兜了個大圈，話番畀你知，親人真係唔親，原來真係愛人最親。你亦吹佢唔脹。本來是無綫劇的老土設定，竟然拍出一股亞視獨有的怪味。到以為是亞視出品，但服裝化妝美術設計，又明明比無綫製作更亮麗。你仲想點？我只埋怨電影公司不夠野心。玩大啲嘛，整一個童話版復仇者聯盟，白雪公主聯埋灰姑娘加醜小鴨搭上睡公主與賣火柴的女孩，齊齊硬拼三隻小豬入面隻狼。去到第二集，可以講到白雪公主有中年危機，於是研製出毒性極強的蘋果，打算用來保衞世界，點知失控，反而危害全球安危。再拍下去，第三集，一定係白雪公主與醜小鴨為爭仔而反目成仇，互相吹雞拖馬。張海報，左手邊會係格林童話系，右手邊就係安徒生派，八至九條女，鬥睥。成績好，可以拍前傳，拍外傳；玩時空穿梭，老去的角色又話咁易變後生；巫婆呀狼呀灰姑娘啲家姐後母呀，組成奸角小隊；三隻小豬各自成為一套電影的主角；再拍埋電視劇，集合四套電視劇又夠料串成另一套電視劇。真係想想都興奮。你以為無可能發生？在只需要少少共通點就可以結合組隊的年代，連亞視都會在無綫重生，就算麥當勞有朝一日賣埋家鄉雞，也不覺得奇怪。奇怪得過，新組織香港眾志聯乘新組織香港列陣，變成另一支新組織眾志列陣？
撰文：方俊傑
觀塘長大，壹仔打滾，偏愛西片、西劇、中日韓美女。利物浦悲慘球迷，非西人一個。facebook專頁：方俊傑
編輯：謝慧珊美術：黃創泰