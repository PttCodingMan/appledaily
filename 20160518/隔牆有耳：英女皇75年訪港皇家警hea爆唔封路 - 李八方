一個張德江，搞到港人怨聲載道，但凡踏足張德江嘅足迹外圍，即時遭周街警察、便衣、水馬、鐵馬包圍再包圍，「禁色」黃色、「禁物」雨傘統統不能喺張大人面前出現。近日有網民搵番昔日「事頭婆」英女皇訪港時參觀愛民邨時，市民可以近距離一睹風采，毫無阻隔。難怪港人慨嘆，張德江擾民嘅討厭程度，就係人心未能回歸嘅原因。
網民︰皇室嚟玩命
張德江來港，擾亂港人嘅生活秩序，所到之處封路、塞車，如果錯過咗張德江如何橫掃全城，今日不妨去灣仔、金鐘、科學園親身感受。有網民搵番昔日多位英國、美國政要、皇室貴族來港時嘅舊照對比，都不會如此擾民。有網民喺房屋署網頁搵番英女皇1975年訪港時參觀愛民邨，市民喺十步之遙排隊見到英女皇，當年嘅皇家警察亦不會草木皆兵、見人即趕。當英女皇去到其中一層樓時，上上下下的居民仍可以望住英女皇，唔使遭趕走。另一張係前英國首相戴卓爾夫人喺1977來港參觀徙置大廈，背景可見居民晾出晒啲衫、被、盆，都係香港實況，唔會被洗太平地。英國安妮公主喺1983年去到香港仔鴨脷洲邨，成班小朋友喺安妮公主身邊打韆鞦都冇問題。網民苦笑，或者當年皇家警察唔盡責，竟然冇紮營睇實班「暴民」，又話英女皇、首相、公主嚟「玩命」，容許平民百姓近距離接觸。香港人，仲有兩日咋，張德江就會返大陸，忍埋佢呀！李八方mailto:pf_lee@appledaily.com