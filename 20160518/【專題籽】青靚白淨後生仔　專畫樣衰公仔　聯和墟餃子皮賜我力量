【專題籽：舖仔小店】自問身懷麻甩靈魂，所以在眾多網絡插畫師當中，偏愛“Nothing Serious”的諷刺性作品。他的畫線條簡單、角色樣衰抵死，卻有獨特魅力，吸引逾十一萬人讚好。明明喚作Nothing Serious，內容卻深入認真，由水貨客、自由行，講到地產霸權，盡訴香港人心聲。每次大笑過後，總是換來苦笑。有誰想到，麻甩畫風竟是出自一位青靚白淨的年輕人－－蘇逸傑（阿傑）？雖然上水早已淪陷，滿街藥房金舖，普通話多過廣東話，但相距不遠的粉嶺依舊可愛。跟隨於該區長大的阿傑踏入聯和墟，在這宛如時光倒流的地方尋他口中的「靈感餃子皮」，竟然頓覺歲月靜好。
阿傑四年前於中大中文系畢業，曾在「大台」做了兩年編劇，後來辭職專心畫畫，明明只有二十六歲，說話卻非常認真，只見他一本正經地畫着樣衰公仔，違和感達百分之一百。在粉嶺長大的他，喜歡訪尋小店，缺乏創作靈感時，都會踏單車到聯和墟，逛逛人來人往的舊市街叉電。當中最愛到精華製麵廠買餃子皮回家包水餃吃，堪稱「靈感餃子皮」，口感煙靭又比其他地方的滑，最適合食咗先畫，「呢度啲餃子皮同超市一包包買返嚟嗰啲好唔同，厚薄適中又唔會太黐手，每塊都好易分開但又包得好。」製麵廠雖然有個「廠」字，面積其實不足二千呎，人手只得六十歲的老闆馮新（馮師傅）及其太太二人，專門售賣各種中式粉麵及手做餃子皮，而且只設門市零售。
老闆「脫節」唔賺盡　「呢啲就係良心」
精華始於一九七七年，原籍佛山的老闆吳序三因為年事已高，二〇〇〇年曾打算結業，於一九九七年加入精華的馮師傅，既與老闆熟稔，又不捨招牌就此完結，決定接手，改做門市不做批發。至今一晃十六年，師傅仍沿用舊招牌，顧念主僕情之餘，他更笑說：「我覺得呢個招牌幾好，代表我哋將麵做到最精裝。」店內放滿舊式透明膠架，裏面全是各式自家製蝦子麵及全蛋麵等，包裝欠奉夠原始，記者不禁問阿傑，年輕人不是喜歡在超市購買花款多又吸引的日韓即食麵嗎？阿傑認真地答：「嚟精華買傳統麵，因為食到心機，你食過就唔會想再買其他，而且每次嚟都可以同老闆、老闆娘有講有笑，仲會教我點煮，呢啲超級市場唔會有。」馮師傅在旁搭話：「我哋自己出品，發自良心，當然想人人食到最原本嗰種味道，咪多口教兩句囉！」馮師傅的麵確實款款用心，最受歡迎的蝦子麵單是打麵的湯就要熬六、七小時，全部真材實料，再加打麵、蒸熟、烘乾，整個過程就要三天。到訪當日，店內掛着沒有鹼水的懷舊掛麵，另外又有可作甜食的掛皮，兩者均要風乾七日七夜，禁不住問為何還賣甚少人認識的掛麵，馮師傅說：「唔知幾多婆婆嚟買呀，冇後生仔買啫，佢哋都要食㗎嘛！」至於阿傑最愛的餃子皮，每天新鮮製作，為免變壞，馮師傅更會事先詢問對方有多少人吃，再決定份量，「我哋又唔係要賺到盡，冇落防腐劑擺唔耐就擺唔耐，我反而唔想佢哋買到返去浪費。」阿傑瞪大眼說：「人人都知𠵱家舖租有幾貴，理應賺得一毫得一毫，某程度上師傅其實幾脫節，但我好欣賞，呢啲就係良心。」每次經過精華，他也會購買手工麵或「靈感餃子皮」回家自己包，雖然吃完未必一定有靈感，但心底很怕馮師傅會做不下去，惟有每次經過都買點東西。自一九七九年入行至今，馮師傅日日朝六晚八，養大了一子一女，但是長期站立導致靜脈曲張，曾做過兩次手術。想退休嗎？他笑說：「退休又太早，𠵱家對住街坊可以傾吓偈又真係幾開心，做得幾耐得幾耐啦，有客人搬到好遠或者去咗外國都會返嚟買，遇着我休假會好失望！」由細食到大的阿傑，心底也很擔憂有天嚐不到精華的味道，趁着訪問一探究竟，馮師傅再說：「就算我唔做，都會頂讓畀年輕一啲嘅，想將招牌延續落去，而且會揀一個有經驗嘅，有唔識嘅我可以教佢。」
惜小店唔只靠把口　「人人捍衞傳統」
記得初看Nothing Serious的作品，有個介紹小店、叫「邊行邊食」的系列，阿傑今次也特意為精華畫了一幅特別篇，他感嘆：「行商場冇咗時間性，日頭同夜晚一樣光；冇咗季節性，氣溫全年都係廿五度；冇咗味道，你只會聞到空氣清新劑，要行小店先會感受到生活質感。」這一系列旨在叫生活在這城市的人反思，我們口裏說要珍惜小店，但身體卻很誠實，事事以方便為先跑去幫襯連鎖店，到人家結業倒數就跑去打卡，「唔係唔可以有金舖、藥房、連鎖店，但想小店都可以並存，希望有日人人都有種捍衞傳統小店嘅自覺。」
精華製麵廠粉嶺聯和墟聯安街37號地下
記者：陳穎欣攝影：徐振國編輯：陳國棟美術：孔文彬