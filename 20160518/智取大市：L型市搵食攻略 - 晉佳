事到如今，「L型」經濟已不是最壞，但「L型」股市，就比較難搵食，想炒吓波幅都難。「L型」經濟下，中國將現持續低增長甚至衰退（非以GDP數據作準），但恒指喺20118點、H指喺8425點，市賬率分別係1.04倍及0.81倍，同近年日經平均指數市賬率低位0.9倍相當接近，如果喺經濟長期衰退而冇金融系統崩潰嘅劇本，呢個估值已屬合理或偏低，從現價去造淡，係去賭中國短期內爆煲，暫不值博。未來一年半載港股難大升，但每逢驚爆煲大跌就可入市。揀股要揀經濟衰退下仍有國際競爭力嘅股票，佢哋唔需要睇住中國經濟面色，其中拍住華為做生意嘅孖寶舜宇（2382）同通達（698）不欲多重覆，但只要股市略回穩，就有條件破頂，皆因僧多粥少，好股供應有限，但有大把港股基金為交數而追捧，需求一直存在；其次係擁有持續龐大正現金流但估值低迷嘅非金融股份，呢類股份可屹立於經濟低迷環境，但持有等回報要有耐性。短線可從上周五沽空比例較高嘅股份入手。要迴避嘅係內銀，新增貸款縮水，仲可能逐步硬食國企壞賬，長遠死唔去，但未衰夠。晉佳 http://www.facebook.com/advanceguy1 