負責港澳事務嘅全國人大委員長張德江噚日起訪港3日，唔少政商界人士都想見佢一面，偏偏係呢個時候，說話舉足輕重嘅「超人」李嘉誠竟然腸胃炎未病好，「小超人」李澤鉅噚日仲透過《星島日報》公告天下，指爸爸需要休息多兩、三日。咁咪可能同張德江緣慳一面囉。其實每個人都會病，何況李嘉誠都88歲，只不過，超人多年來絕少缺席集團股東會，上周五因聲沙、腸胃炎而缺席長和（001）與長實地產（1113）股東會已經令到好多小股東失望兼擔心。
食咗其他食物再病過
李澤鉅當日已經做好期望管理，指超人病只係小事，人人都有機會病，又形容超人係集團「首席員工」，相信佢休息幾日，就可以重投工作。而李澤鉅果然料事如神，長實「樓神」趙國雄本周一見傳媒時透露，超人已病癒返工，正當大家以為超人可以最佳狀態見張德江，《星島日報》網站噚日忽然引述李澤鉅，指超人早前患腸胃炎，本應留家休息，並戒口食粥水，但超人周一忍唔住返公司「打了個白鴿轉」，又食咗其他食物，於是再出現腸胃問題。李澤鉅仲話，超人食咗好多餐粥水，想食其他嘢，其實都好正常。佢估計，爸爸需要多休息兩、三日。至於超人食咗乜，搞到又病過呢？李澤鉅就冇詳談，只係話多謝大家關心喎。長和公關大員噚晚補充話，超人冇大問題，只係需要在家休息，至於係咪無法出席張德江訪港活動，佢就話，唔清楚超人嘅私人行程。不過又咁講，超人要見領導人，應該大把機會喇。  李華華mailto:LiWaWa@AppleDaily.com