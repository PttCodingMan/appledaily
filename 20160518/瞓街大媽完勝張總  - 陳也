上水某銀行的24小時櫃員機自成一角，玻璃通透，風涼水冷，被兩個眼光奇準的強國大媽睇中，連人帶篋，夜宿於ATM機前。香港真的好正好靚，露宿都可以光明磊落，唔慌出事。這樣哦，兩位強國大媽的夜宿豪相，馬上將同期訪港視察，被警方提升至反恐規格的張德江，強烈比下去！1比0：大媽天地任我……眠，能屈能伸能瞓街，公然佔領櫃員機，是強國人民的代言。張德江出出入入大棚人保護，驚到死，失晒領導人魅力。抵輸。2比0：大媽霸住一個櫃員機一晚，只是令極少數人唔方便。張德江視察成個灣仔三日，地盤停工四日，假如人有三急，喺灣仔一定失禁！警方封晒路，廁所都唔俾市民入去。特府標榜利民紓困？廢話！搵笨！又輸。3比0：大媽勇武拖篋，揀北區瞓街，凸顯中港共融，三個字：熱愛本土！是對堅離地的高官和高幹最大的挑機！香港需要大陣仗反恐三日？真係睇唔出！警隊與狼，叫埋陳家強，邀請張總一齊驗腦吧！驗完，認輸。