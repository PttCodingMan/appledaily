「男神」黃子華今期唔做棟篤笑，轉做舞台劇，依然多人like，大家樂（341）睇中佢人氣旺盛兼「貼地氣」，新近搵咗佢做品牌代言人。咪住先，咁即係自2013年起，連續兩年幫品牌賣廣告嘅股評人胡孟青（青姐）被飛出局？大家樂發言人回應話冇咁嘅事，佢解釋，青姐代言嘅係大家樂「超值午餐系列」，黃子華係幫企業代言，性質有少少唔同，日後或者仲有機會同青姐合作㗎。至於點解搵黃子華做代言人，發言人指，佢出名做棟篤笑，啜核金句好受港人歡迎，好代表到香港文化，所以就一拍即合。今次推出嘅廣告sell「快樂」，背景音樂好似好熟，如果有睇過黃子華出演嘅電視劇《男親女愛》，應該唔會覺得陌生，呢首歌正係黃子華嘅首本名曲《藍天》。大家樂搵咗著名音樂人陳少琪嘅23歲大女陳明蘔（Jocelyn）主唱呢首廣告歌。發言人話，Jocelyn嘅聲線好fresh、配合到廣告，就連黃子華都讚好，仲話可以安心繼續做男神角色㖭！