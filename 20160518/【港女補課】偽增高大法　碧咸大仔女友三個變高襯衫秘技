唔使等三年又三年，碧咸大仔Brooklyn Beckham同紫天椒Chloë Grace Moretz終於承認拍拖。睇佢哋放閃之餘 ，識睇梗係睇埋佢點襯衫。演員出身嘅Chloë fashion細胞都唔少，但佢其實身高得163 cm，外國人嚟講唔算高，勝在識襯衫拉勻比例。今次一於八一八佢有乜變高嘅襯衫方法，等我一眾矮妹子偷偷師。
一、及腰皮褸

講到佢嘅必備物品，首位一定係皮褸。事關無論係上機落機，休閒定正式場合，都會見到佢用唔同嘅黑色皮褸配搭。四肢纖幼，肉地集中喺身體嘅佢，最鍾意就係着啲及腰嘅biker款，內襯高腰items營造腰線，望落對腳即刻長咗兩吋。
二、重點花花

可能身形所限，Chloë每次着親連身長裙比例都會變得奇怪，經歷過幾次之後終於生性，學識用印花圖案轉移視線，着一條有衫領花花連身裙，或者花花上身衫襯貼身皮裙，有晒視覺重點，成個人都非常醒目。
三、搶眼套裝

最勁都係Chloë搵嚟勁bold套裝襯埋一套，超級吸睛不在話下，tone on tone襯法仲騷到成個人筆直線條，即時成個人視覺上拉高晒！記者：黃樂雯