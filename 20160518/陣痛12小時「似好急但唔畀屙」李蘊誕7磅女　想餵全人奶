李蘊（Renee）今年1月披嫁衣在海南舉行婚宴，並透露去年6月已跟拍拖三年的內地生意人羅章冠註冊結婚，婚宴後Renee公佈陀B女，預產期為本月底或下月初，未料B女忽然趕出世。Renee陣痛12小時後，終在前日順產誕下7磅重B女，初為人母的Renee形容生B過程「似好急但唔畀屙」，她表示會以全人奶餵哺愛女。
現年24歲的李蘊，嫁人後即榮升準媽媽，連月來都在社交網貼相記錄懷孕歷程，本來預產期在本月底至下月初，但昨日凌晨3時，Renee好友何超蓮忽然在網上宣佈自己正式做乾媽，宣佈Renee已經生B女，接着Renee亦在各個社交網貼了她用手輕托囡囡腳仔的溫馨相，並留言：「我們的寶貝女兒在昨天提早了三星期來報到，痛了12小時，順產3.2kg，很感恩，從此16/5是我人生最難忘的一天，謝謝上天賜予我們可愛的女兒，謝謝老公昨天一直在身邊陪伴我幫我打氣，謝謝妳選擇了我們當妳的父母，我們會永遠愛妳保護妳支持妳！」
食完西瓜見紅入院
Renee日前在網上貼了美孕照，還上載了一張西瓜相，表示原本不喜歡吃西瓜，但也要吃一點，有網民留言指她在臨盆清胎毒是好事，但原來她吃完西瓜即見紅入院。Renee昨日接受本報訪問時憶起分娩過程，形容感覺似去大便：「慢慢痛吓痛吓，真係越嚟越痛，姑娘畀笑氣我聞，唔知係咪聞得太多，一聞暈暈哋，朝早入產房，一痛就聞。度數不停開緊，都有打止痛針，但冇做無痛分娩，開到五、六度，個人開始有啲語無倫次，老公一直陪住我，我已經唔知講乜嘢。跟住一直痛一直痛，痛到唔知有幾痛，一直想知生仔陣痛有幾痛，原來真係形容唔到，媽媽好偉大，開到9度時，感覺好急，好似好想去大便，但姑娘不停叫唔准屙，我真係好辛苦，好似好急大便但唔畀屙出嚟。」Renee又透露，老公有陪她入產房，見到BB出世時老公即喊出來。
超蓮G.E.M.探契女
產後兩日，Renee指目前仍未上奶，但坐月階段都會親力親為照顧B女，亦會支持餵母乳，她說：「今朝有一次餵奶時間，我都試咗一次，好似未上奶，護士都話要兩、三日先會有，畀BB試吓個感覺，我自己試吓個位，感覺好得意，同BB好親密，所以我盡量……如果一上咗奶，又夠奶嘅話，我都想餵全人奶。」而李蘊兩位好姊妹何超蓮及鄧紫棋（G.E.M.）昨晚約7時到醫院探望老友，超蓮不停為B女拍照，G.E.M.則在微博貼相後留言：「我的乾女兒好可愛好可愛好可愛！而我好開心好開心好開心！好激動，一看到她甚麼都說不出……你的三位媽媽愛死你了！」採訪：皓騫