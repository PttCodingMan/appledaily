一位富三代開創個人飲食集團，據說不靠父蔭，全憑自己努力，於英國讀完書就入投資銀行工作，連人工及花紅，四年之內積蓄到二百萬元。於是辭職開食店，開店之前，先去意大利做廚房學徒，從低做起，每日工作十五至十六小時，認為自己夠班嘞，先至回港創業。十年內開創咗七八間食肆。上述故事好似幾勵志，實際上一位天水圍屋邨小子根本冇法子學；喂，單身去意大利闖蕩得唔得呀？可以試吓嘅，但係若身無幾両銀，邊個介紹你入行呀？到羅馬或米蘭，入咗餐廳廚房，又點搵到租金生活費呀？餐飲M話今年飲食業好難做，IFC間Pure健身房入面間Red Bar就快會結業，是否會另起爐灶，暫時未知。佢依家拉餐廳客戶，都好想以「富三代老闆」嘅餐廳為主，因為即使餐廳本身生意唔好，富三代老闆仍然唔怕冇錢找數！現時不少富三代唔想繼承父業，反而鍾意開餐廳、酒吧，樂此不疲，正是一雞死一雞鳴，令餐飲M永遠有個希望。點解富三代，特別係千禧代留學外國回來咁鍾意開餐廳呢？左丁山無以深究，教育學院副校長呂大樂教授大可叫佢啲研究生做吓社會學分析，以解疑惑。前星期有機會同一位工業家吃午飯，佢年紀已大，問佢如何培養子女承傳非常成功嘅龐大事業，佢話從來唔會逼子女跟佢做生意，子女將來鍾意做乜就做乜，冇得勉強。呢樣道理當然啱，但或者亦係華人企業比較少一代、二代、三代以至第六代繼續承傳嘅原因！中國內地企業因有戰亂，革命，共產等大亂局，前清創辦家族企業連根拔起，可以理解，但搬來香港或香港本土之家族企業，睇得出頂多去到第三代已經開始散收收（唔敢講散散哋），理由係孫輩多數鍾意做有牌人士（律師、醫生、會計師、建築師）而唔鍾意繼承家業，於是整個家族雖然持續好富有（老早買咗樓、買咗藍籌股票吖嗎），但阿爺嘅創業生意就逐漸式微或索性賣盤，可惜也。太古公司出版咗一本公司史，叫做「太古之道」，太古創辦二百年，至今仍由史懷雅（Swire）家族控制，有子孫在公司做董事，點解啲史懷雅子弟願意留在公司而唔走出去開意大利餐廳呢？相信呢個家族必有一套祖宗家法，值得華人學者研究，華人富豪家族學習。