港華燃氣（1083）喺五年殘價，得8倍預測PE，110億元市值，而繼基金大孖沙澳洲聯邦銀行之後，連大股東煤氣（003）都出手增持，跟大孖沙齊齊煲港華。澳聯銀喺上年中揸港華5%權益曝光，之後keep住增持，兼由當時1.38億股，去到今年頭總共2.13億股或8%，最貴一板講緊7.13元，港華現價4.14元，潛水40%樓上。啱啱上周，港華阿媽煤氣亦落場增持港華，成本價同港華現價，又係差無幾。港華上年唔計嚟自人仔滙兌虧損，同焦炭廠撥備，實際盈利12億元，增長1%，喺咁嘅時勢下，仲keep到盈利，已經好靚仔。場內專業評估，港華今年EPS 0.48元，兼由家陣13倍PE，調整到預測8.6倍PE，比本身過去5年平均18.4倍PE，同10年平均22倍PE，平咗50%樓上！場內內地燃氣瓣數，中燃（384）同華潤燃氣（1193）今年預測14倍PE、昆侖（135）12.4倍、新奧（2688）11.7倍，中裕（3633）9.4倍，呢班行家平均12倍PE，港華PE又平霸。
憧憬被阿媽私有化
港華PE吸引到爆之餘，現價潛5年海底價，連阿媽都忍唔住出手，分分鐘還有條件憧憬俾阿媽煤氣私有化。排除呢個可能，阿媽煤氣係大孖沙級數，要湊大港華，亦唔難。呢轉跟大孖沙煲港華，當上番上邊行家平均12倍PE水位，現價講緊要升近40%，到5.78元，目標價嘅PE，仲未追到本身五年平均值。錢雋細價股專家本欄逢周一、三刊出