合久必分，2014年，蘇格蘭公投脫離英國，下個月23日，到英國公投脫離歐盟，完全風水輪流轉。英國一話脫歐，不少銀行、金融機構就急急腳製造「白色恐怖」，指英國脫歐，將會令位於英國的製造業搬廠、銀行搬office、多少人失業、經濟重挫等等，不過，相較「英國脫歐幾咁災難」，又有多少人諗過：「英國留在歐盟更災難」？有人話英國政府實行「恐懼攻略（Project Fear）」，不斷恐嚇國民脫歐後，每年至少會賺少幾多千英鎊。不過，英國繼續留在歐洲，單計拯救債務沉重的「歐豬五國」，已經有機會令英國人每年使多幾千英鎊。銀行、金融機構的話事人如非英國人，sorry，只可以出口，無機會出手投票，但英國人就有。脫歐賺少幾多錢、影響幾多業務，對金融機構好重要，但對英國人而言，可能難民潮所影響的民生問題更貼身。而且，英國並非蘇格蘭，蘇格蘭經濟、貨幣、國防、醫療體系等等，全部依附英國，但英國作為世界最重要經濟體之一，歐盟會斷絕每年600億鎊的貿易生意？蘇格蘭未能成功脫英，英國能否成功脫歐，還看今朝！Melody本欄逢周三刊出