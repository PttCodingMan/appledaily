樂壇金童玉女分手的消息，不但震驚七十億人，更因為電視報紙和社交網站日夜無間地報導，終於形成Copycat效應，觸發起一輪分手潮。這夜，跟阿寶瀕臨分手邊緣的万刀甲，就約了兄弟何金水到油麻地美都訴苦。「咩話？不分手契約？我依家又唔係自殺，簽乜契約呀？你係咪玩我呀？」万刀甲心情本已惡劣，終於忍不住要爆了。金水先把万刀甲剛噴到衣領上的飯粒彈到鄰桌，然後不慌不忙說：「我哋受過高等教育，就算你有禮貌都唔使咁大聲嘅。不分手契約呢，其實係法國哲學界人稱『神鵰俠侶』嘅沙特同西蒙波娃所發明，我只係介紹返啫。」万刀甲黯然地嘆了一口氣：「Sorry囉，咁你講吓個契約嘞。」金水呷口奶茶，便開始講法國神鵰俠侶的故事：「1929年6月有一晚，24歲嘅沙特同22歲嘅波娃，坐咗喺羅浮宮花園張長櫈上面。就係呢晚，人類嘅愛情觀出現咗突破性發展，因為嗰位雖然好醜但好風流嘅沙特，居然諗到條絕世好橋，可以大條道理去犯天下男人都會犯嘅錯，而女朋友就算知都吹佢唔脹。你話哲學係咪的確係醒、的確係勁？沙特嗰晚失驚無神咁同波娃講：『不如我哋簽張愛情合約，兩年續一次好唔好？』波娃當時同佢拍咗一年拖，好自然就答：『真係㗎？點解嘅？』你估唔估到條粉腸點解釋？」万刀甲認真想了想，然後說：「愛情同合約一樣都係障眼法，你睇到嘅嘢未必重要，重要嘅嘢，通常細到你睇唔到。」金水豎起拇指說：「講得好！不過你估錯咗。當時佢嘅答案，我夠膽講係驚天地泣鬼神。佢話，愛情嚟講其實有兩種：第一種叫『必然的愛』，佢同波娃就係咁樣，呢種係天長地久、唯一嘅愛情；仲有一種次要嘅愛，法文叫amours contingents，amours係複數，即係可以有好多個，而contingents就係偶然嘅意思，所以amours contingents──」「我頂你個肺！阿水哥你噏夠咩『阿摩弓彈床』未呀？我已經好Ｘ煩啦，你仲成晚係咁弓彈床弓彈床，你可唔可以顧吓我感受呀？」万刀甲又忍不住大罵。金水苦笑着說：「得得得，就快完。沙特同波娃講，除咗必然的愛，仲應該抱住開放嘅態度接受第二種愛，即係amours contingents，中文叫『偶然的愛』。留意，偶然的愛根據沙特講法，並唔等於我哋所謂劈腿，佢其實係一種認識世界嘅方法，所以比較接近於政府一直大力提倡嘅終身學習同埋持續進修。偉大嘅沙特認為，男人同女人都應該去滾，咁就可以對世界了解得更深。所以佢嘅愛情契約就係兜口兜面講明，甲乙雙方都可以用自己的方式探索世界，有絕對自由搞三搞四，但條件係：唔准講大話。沙特將劈腿提升到咁高嘅哲學層面，試問波娃又點拒絕呢？於是呢對情侶大聲宣佈：『我哋要革新愛情！』嗰一刻，咁啱有隻黑貓喺佢哋面前行過，唔覺意就見證咗呢段咁蕩氣迴腸嘅愛情故事。」「然後呢？」万刀甲沒精打采地說。「然後，咪好似facebook嗰個Relationship嘅選項咁樣，叫It's Complicated囉。波娃同西班牙畫家一齊嘅時候，沙特就去溝畫家個老婆；波娃愛上沙特嘅舊學生，沙特就迷戀波娃嘅舊學生。佢哋果然跟足契約，唔介意同對方交流艷史。沙特高峰期同時有七個女朋友，每次波娃呷醋，沙特就鬧佢嘅道德觀太『資產階級』。沙特嘅秘書有次請教佢：點可以令咁多女人相安無事？沙特終於講出個秘密：『我呃佢哋。』『連波娃都呃？』『尤其係呃佢啦！』最後佢兩個都冇分手，死咗仲葬埋一齊，雖然波娃戴住嘅，係另一個男朋友送俾佢嘅戒指。」「呢份愛情契約咪即係一國兩制！你有你玩，就算你講大話，搞唔到我咪ok囉！不過水哥，雖然你號稱『廟街活地阿倫』，但真係九唔搭八。我今晚約你，實情係想請教你點樣可以同阿寶提早解約，你仲同我講不分手契約？你係咪玩我呀？」万刀甲再次激動起來。