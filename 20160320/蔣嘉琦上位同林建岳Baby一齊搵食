女見習騎師蔣嘉琦上月尾傷癒復出後，成績穩步上揚，近三次沙田賽事，更分別憑「執子之手」、「幸運年年」及「快寶駒」取得頭馬，已騎起信心兼有十磅可減，好使好用。今期(20日)嘉琦仍不乏實力座騎，包括「好精神」及「跑寶貝跑」兩匹近仗曾上名馬，可替琦妹連續第四次田戰贏馬。第六場二班1400米之姚廐「好精神」，上仗配見習生黃皓楠跑田草1400米，結果僅負頸位跑第三，證明隻馬唔難發揮，今次由另一見習生蔣嘉琦接手，仍然唔可以睇小，事關近兩匹起用琦妹減磅上陣之姚廐馬「崇山寶」及「盈豐駿駒」均爆冷入位，今次姚本輝肯將「好精神」交由蔣嘉琦接手，打王牌續爭1400米，睇部部仍有再拼之決心。至於第七場一班1200米，林建岳愛駒「跑寶貝跑」(GO BABY GO)前仗跑第三，而該役亞軍「鄉村輝煌」最近已贏馬補中，反映前駒目前評分已有利，睇番此駒季內最佳名次，正是配蔣嘉琦跑田草1200米入Ｑ，只不敵綠魔「有得威」。今次人馬故劍重逢再爭此程，可予重視。