【拆局】版權修訂條例終於在泛民拉布下，政府被迫擱置審議版權修訂條例草案，但有立法會議員指出，有關修訂始終要再做，從今次事件可見，版權持有人與網民對修訂存在分歧，政府不可能當網民意見「冇到」，不論日後由誰人做商務及經濟發展局局長，也要思考政府角色，「再係一面倒企晒喺版權持有人一邊，邊個做都必死無疑」。有立法會議員指其實政府之前處理版權修訂條例手法，尚算是有板有眼，「當時仲係黃灝玄做常秘，真係搵晒網民、持份者一齊傾，先傾到𠵱家個豁免方案」，不過時移世易，政治對立氣氛升溫，網民認為當日豁免不足，政府應盡快再拉攏網民、持份者協商新修訂，「但係唔知點解，今次蘇錦樑企硬，情願同泛民拉布3個月都唔肯傾，如果政府一早肯做中間人，協調版權持有人與網民尋求共識，3個月冇理由傾唔掂」。究竟政府企硬的策略是蘇錦樑個人決定、政策局公務員建議、還是特首梁振英？恐怕外人難知真相，但該議員肯定，草案始終要再上立法會，若政府堅持不修訂，只站在版權持有人一邊，「下屆立法會都過唔到（版權修訂）」。■記者莫劍弦