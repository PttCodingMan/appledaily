就算係一個演員，要成功突圍而出，做到無人不識兼入屋已經唔易，更何況係一個財經演員？不過可以肯定嘅係，沈大師，佢做得到。 提起沈大師，你可能會諗起幾句網上名句，「有大師冇窮人」、「參透實戰理論全家就不會窮」，又或者，諗起網上大量改圖！咁樣睇，叫大師做「網絡最紅財演」一定當之無愧。憑咩？憑佢燈嘅形像。 「講真我又唔驚高登仔插我，插咗咁多年，化左啦，仲嬲咩呀。」大師表示，自2006年起，就開始被網民封神，仲要係燈神，甚至有人為印證佢燈力驚人，以數據分析佢預測後市的「準繩度」（邊方面準繩度？你憧的）。對於此，大師提起時，仍Feel到佢有少許火滾，「香港唔用腦嘅人真係好多，一睇呢啲數據就當係真，你要做一個用腦嘅人，唔係做豬吖。」認為數據分析有欠全面，硬砌佢唔準。 正所謂，有立場先有市場，對於點解成為高登仔目標，沈大師睇得通透，「如果你記得我07年講，直通車唔會行到架，但全個市得我一個人咁講。人人都話直通車行，得你話唔行，你話點解我成為眾矢之的，就係呢個原因。人地搵梗錢時，你阻人發達，呢啲係我死罪。」 自言宏觀分析有一向有八至九成準嘅大師，雖然一直被視為「燈」，不過大師仍然有堅持，有態度，拒絕模稜兩可的投資分析，不怯於表達明確方向，「講真，你驚人地搞你，你咪縮，縮你就冇咗個立場，咁你就同其他財演一樣冇分別。」 網絡抽水方式層出不窮，大師可以一笑置之，不過今時今日，連大師都認為，係時候要變啦！ 佢指出，自從與蘋果炒鑊勁後，佢亦有反思過自己係咪同網絡脫節，於是自9月開始日日睇Youtube，司徒夾帶啦、玩爆你個腎等，連劉馬車都睇，「嘩！劉馬車喺度講乜野，但你唔好理，好多人Like架！於是我就諗，會唔會真係人老左啦，有代溝。」 於是，一眾YouTuber，就令呢位成為財演20年嘅沈大師，發現新大陸，決定走入網絡，融入高登，考慮成為YouTuber。 大師指出，現時後生一輩炒股太即食，欠缺長遠目光及忽略不少基本因素，因此希望利用網絡，灌輸傳統嘅投資思維俾後生他，將佢嘅投資技巧流傳開去，「所以我會逐步融入高登，跟住再反洗返佢地腦，所以高登仔唔使key我相啦，我自己影俾你。」 記者：倪敏慧　攝影：陳家文