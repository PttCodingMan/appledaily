商台DJ唐劍康（當奴）及港台的周國豐，兩個在不同年代、不同電台主持音樂節目，為廣東流行歌「數榜」，聽盡樂壇每首新歌。今日，廣東歌被評水準下滑，有人歸咎創作人青黃不接，有人將矛頭指向歌手。不過，兩位廣播界代表堅持廣東歌仍有不少水準之作，香港樂壇失去的，只是從前那個單純的市場，正因為這個原因，二人認為廣東歌更需要加大力度撐撐撐！撰文：李察
【當奴：新世代歌手貼地】
目前每周仍為商台《903專業推介》數榜的當奴，面對香港樂壇現狀，睇法相當正面，他說：「其實都開心睇到好多冇大公司撐嘅新一代歌手都得到機會，可以冇包袱、貼地唱好多關於香港或其他題材嘅歌，個人覺得新青年理髮廳、黎曉陽都好正！」
做歌模式唔同咗
至於樂壇的大哥大姐，當奴感覺大家都有隨市場變化而作出改變：「見到唔少大歌手都有配合唱片業去改變做歌嘅模式，會一首首歌做，唔同以前為咗出碟做十幾首歌，𠵱家咁樣會更靈活，加上網絡傳播，歌曲可以走得更遠。」他又表示：「唱片公司賺錢壓力係大咗，但都見到有新點子，好似容祖兒同克勤跨界做騷，欣宜又可以同Supper（Supper Moment）合唱，呢啲係好現象。」當奴認為，廣東話是香港人母語，無論唱及聽都更有共鳴，但他有感現在很多廣東歌都是慢歌：「細個聽校長哥哥梅姐阿Lam……到四大天王都會平衡啲，有快有慢。但呢個時代變化冇乜快歌，快歌交晒畀樂隊。點解？係排舞成本？定係慢歌先可以賣唱功？定係因為廣東歌通常係歌詞行先？唔係話慢歌悶，不過想平均啲，多啲變化！」
【周國豐：文化越萎縮越撐】
周國豐由昔日電台節目主持躍升為電台管理層，現時負責電台新媒體工作，開咪超過20年的他，曾經每周為港台《中文歌曲龍虎榜》數榜。作為香港人、一位專業DJ，周國豐撐廣東歌的立場堅定：「廣東歌係必然會撐！」他說：「從成個社會睇，地道文化越來越萎縮，作為一個土生土長嘅香港人，如果連自己都唔撐廣東歌，可以話係交代唔到自己。」
廣東音韻多變化
說到廣東話吸引之處，周國豐認為：「廣東話呢種語言係好有趣，比起普通話嚟講，廣東話好有變化，好有活力。填詞人填廣東詞都唔容易，因為廣東話好多個韻，有好多變化，相信填詞人填廣東詞會係最大嘅挑戰，靈感少一啲都好易被榨乾。」對於有人認為廣東歌質素下滑，將會是廣東歌消失的「元凶」？周國豐並不認同：「我覺得𠵱家仍然有好多好好嘅作品，我承認有時坐的士，司機大佬會同我講，覺得以前啲歌好聽啲，但我就反而覺得係𠵱家娛樂選擇太多，頒獎禮唔夠認受性，加上一部手提電話已經有林林總總玩意，令大家除咗聽音樂，同時間接觸太多資訊，所以同80年代比較係唔公平。」