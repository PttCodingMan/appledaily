亞視熄唔熄燈無人知，不過「一代燈師沈大師」，今日就再度燈場蘋果財經。你或者會好奇，「喂！佢同蘋果明明反咗面！」係呀，面係反過，筆戰亦玩過。不過當亞視雖生猶死咁多年，但仍奇蹟地死唔斷氣，點解，蘋果同大師，唔可以重頭再來過？ 上年8月，大師因為fb專頁「蘋果ATM」，瘋狂煲大佢嘅專欄文章而嬲豬，憤而以一篇交上一篇《物必先腐而後蟲生》後，寫咗15年嘅《實戰理論》專欄，就咁gameover。半年後，舊事重提，大師會話，「方丈會小器，我又唔係方丈，我點會小氣。」 回想封筆前幾日，大師同財經版主理人股榮，都曾藉著文字說開戰。當日股榮話「蘋果有俾稿費」，大師重提舊事，仍然會話，「講真有幾多錢大家心照啦」；當日股榮又話「大師走紅因存在感」，大師又覺得「講到好似將我啲成就，吸引讀者嘅其他元素抺哂佢」。 不過，大師稱得上大師，當然內功深厚，就算怒火燒得再旺都好，都能夠收放自如，「事情過咗去之後，你睇返轉頭，都係不外如是。」 記者：倪敏慧　攝影：陳家文