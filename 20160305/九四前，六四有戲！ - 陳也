文字頭左報第一時間頭版公告：頂哥惜敗。訊息快而準是全港紙媒之冠。建制在配票上的神功，全球獨步，無與倫比。投票站一落閘，樁腳被召，交數拆賬，想從洗頭艇上岸，行番條見得人的正路，始終唔夠班。人在投、天在看，正邪對碰，邪路始終難以短時間U-turn，掟磚唔敢，掟彎都驚驚，這種材料，任黨擺佈，眼淚都要等set好晒鏡頭才谷出來，上到位又點喎，真係見到，廢嘅！另一份左報選後反常，高調like「暴徒」，噢不，文章絕口不再提這個定性專用形容，唱反調大讚琦人也善。善於篤魚蛋？不，善溝通善表達云云。這篇不是影評，高度評價有暴亂官司在身者（律政司沒有宣佈額外控告更多罪名，厚琦薄仰，事必有因），用詞勁正能量（摑了林鄭「徹頭徹尾是暴亂」的耳光），真係未見過！兩份左報，分頭出擊，各有各做！令人思疑，黨姓乜？懷本土前的柔，相信是最新定調。西環與狼跟不上調子，林鄭與黎棟泊住上雙雙走音出醜。政治一日都嫌長，九四選舉前的六四，可以預期，另一場大龍鳳騷，會如期公映。 