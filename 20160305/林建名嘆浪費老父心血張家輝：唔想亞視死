【亞視清盤】亞視臨時清盤人德勤前晚在記者會聲稱昨會遣散所有亞視員工，還會「熄掣」停播，股東代表何子慧昨早到亞視大埔總台舉行記者會，同時大晒冷一箱500萬現金及500萬支票，示意有資金作營運。德勤昨如期陸續向亞視員工派解僱信，有傳亞視昨晚6時熄機，結果如常播出《六點鐘新聞》。
林伯孫女感可惜
亞視出身的影帝張家輝，昨在九龍灣出席晚宴時，講到亞視隨時停播時說：「亞視咁多年，大家都好有感情，收視係唔理想。打個比喻，就算朋友唔飛黃騰達，你都唔想佢死。我喺亞視5年，總共10年嘅電視生涯對日後影響好大。亦唔會想亞視冇。」網友經常引用張家輝於電影《賭俠1999》中的金句「仆你個街，亞視嚟嘅喂」，他笑言：「只係角色立場，唔代表我對亞視有任何怨言。」曾統領亞視有過風光時代的林百欣，當時其子林建名是董事會成員，他昨晚與女兒林煒珊在灣仔出席慈善餐舞會，林建名回憶說：「記得每年電視台我問董事會攞錢係億億聲，當年做得好辛苦，雖然每年唔見一億，但製作到好節目出嚟，有《我和殭屍有個約會》同《百萬富翁》等。」對於亞視搞到今日田地，浪費了當年林伯一番心機，林建名說：「係呀，唔止我哋，仲有香港人。」他直指管理層出問題，林煒珊也感可惜，她難忘陪爺爺參觀廠房及出席慶功。
蔡國威寸蘇局長
亞視舊臣徐小明大前日號召新舊員工到總台影相留念，他昨在灣仔接受訪問時直斥：「政府對電影圈好用心，對電視圈毫不關心，亞視有困難，官員冇磋商過。」對亞視被傳會熄機，徐小明坦言：「我唔忍心睇呢個畫面。」至於亞視前藝人蔡國威和劉錫賢已先後啟動了《僱傭條例》10A條終止僱傭合約，劉錫賢昨到新城受訪時勸喻留守員工不要再堅持，他更怒插政府：「舊年亞視開始缺水缺糧，啲高官淨係話諗點懲罰佢，（亞視）已經死咗，你仲拎佢鞭屍？蘇生（商務及經濟發展局局長蘇錦樑）清醒吓啦！」同場的蔡國威也寸蘇錦樑：「好似食咗懵仔丸。」劉錫賢更不屑何子慧昨日的晒錢行為，有網友質疑錢箱裝假狗，蔡國威說：「佢啲1,000蚊紙下面分分鐘係吉。」採訪：譚倩宜、曹家誠攝影：沈健程