曾經同自由黨田北俊做過多年黨友的內會主席梁君彥，噚日主持會議時，竟然叫錯「田大少」田北俊做「田二少」田北辰，令田北俊即場爆笑，話相信田北辰如果在場聽到，應該非常開心，「因為佢成話啲人見到佢時，都話見到田北俊，覺得好無癮。」其後人民力量「大嚿」陳偉業喺財委會，問到沙中線超支問題時，諗住叫曾任九鐵管理局主席嘅田北辰回應，一見到田北俊返入會議廳，就即時大嗌「田北辰，快啲答問題！」令田北俊再次爆笑，大嗌「又講錯？」大嚿知道認錯人，忍唔住笑埋一份，話︰「你哋田氏兄弟都係麻煩，大佬代細佬答問題啦！」