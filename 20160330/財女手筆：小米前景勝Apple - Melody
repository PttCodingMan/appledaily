蘋果公司（Apple）頹勢越來越明顯，窮得只有iPhone，係「技窮」個窮，急急腳推平價iPhone SE，滿心渴望開拓一條新水喉賺錢。回帶一年前，Apple市值是Google的兩倍，今時今日，Google已經成為全球市值最高的企業，提起本業多不勝數，如無人駕駛汽車、Google Maps、網頁搜索引擎、高速寬頻……全方位發展，全方位吸錢！出身高貴可能係掣肘，相較Apple，鄉村出身的「小米」，完全無家世負擔，玩過平價手機，再推出小米尊貴版賺錢，更不停踩過界發展，昨日最新推出小米IH電飯煲，外型簡約似日式，專攻去海外暴買的內地旅客市場，加入用App遙控調校白飯軟硬度，比其他品牌電飯煲更有gimmick。中國每年賣出5,000萬個電飯煲，小米如果開拓到10%市場，可以賣出500萬個，以每個售價999元人仔計，至少係一條新財路，有錢先有say，OK？回頭睇吓Apple，當創意不再，但又放不下高貴的身段及尊嚴，發展智能本業以外業務，只可不斷「炒冷飯」，賣銷售量一年差過一年的iPhone同減價求售的iPad和iWatch，以盈利前景而言，小米業績可能仲明朗過Apple。Melody本欄逢周三刊出