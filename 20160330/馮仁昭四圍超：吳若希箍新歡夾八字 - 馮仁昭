吳若希嘅緋聞真係停不了，最近有報道話佢失去有米uncle「十哥」林棣權照顧，但好快已經搵到澳門才俊Alex Ho補位，呢位Alex年約30幾歲，喺澳門代理洋酒、搞團購網，仲入股某眼鏡品牌㖭，報道又話吳若希為咗箍實Alex，帶咗Alex見相熟嘅玄學師傅陳定幫夾八字。消息話Alex係吳若希嘅粉絲，聚會上識咗女神後展開追求，又請佢為澳門眼鏡新店剪綵，早前兩人俾傳媒影到相，吳若希就喺社交網貼兩人玩視像相避嫌，問到吳若希係咪同Alex拍拖？佢喺電話度講：「唔想影響人，所以唔回應。」
努力會有夫妻緣
不過，陳師傅接受電話訪問就承認：「佢（吳若希）話介紹個客畀我識，帶佢上嚟搵我，跟住佢走咗。」問到係咪夾八字？陳師傅話：「都有幫佢哋睇吓，佢哋做friend幾好吖，佢又冇透露係咪情侶關係，Alex主要問事業居多。」問到兩人八字夾唔夾？陳師傅話：「OK嘅。」咁有冇夫妻緣？佢話：「佢哋性格都幾配合，但當然要睇佢哋嘅緣份，夫妻緣如果努力啲我諗可能會有啩。」撰文：馮仁昭