理士（842）由2015年上半年見紅，到啱啱派嘅2015年成績單，全年溢利過億元，實際增長過5倍，上年下半年嘅增長，勁爆炸。最樂觀計數，理士今年得番3倍預測PE，電池股中，理士平霸。理士主打鉛酸蓄電池。去年上半年，理士因為內地其中一個倉庫火災，要減值，搞到見紅1,637萬元（人民幣．下同）。但全年計數，理士盈利近1.07億元，增長31%。睇到係，理士由上半年出血，到下半年大爆發，全年盈利上億元，而由蝕到賺，來回計數，下半年盈利係1.2億元。
盈利實際升5倍
仲未止。倉庫火災，全年埋單仍要減值3,100萬元，唔計呢個非關係業務性撇減，理士去年下半年嘅實際溢利，係達到1.5億元。2014年，理士有一筆資產減值撥回收益5,880萬元，同樣唔計呢筆非業務性收益，理士2014年盈利約2,300萬元。計計數，理士去年盈利實際增長，高達5倍！以理士去年下半年1.5億元盈利參考，今年上、下半年盈利，keep住呢個水位，今年全年預測盈利3億元，打個八折找數，都講緊2.4億元，增長60%，EPS近0.23港元。而理士現價0.75元，單係比2014年7月高位1.98元，已經累跌62%，潛喺近三年底，今年預測PE，再由最新2015年7.8倍，跌到得3.3倍，行家當中，理士呢個PE係平霸！唔好計多，當理士翻半番到1.1元，今年預測PE，都係得5倍左右，比起集團上市以嚟平均近18倍PE，亦平咗72%！錢雋細價股專家本欄逢周一、三、五刊出