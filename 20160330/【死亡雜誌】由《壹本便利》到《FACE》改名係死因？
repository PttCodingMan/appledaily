壹傳媒旗下雜誌《FACE》正式停刊，前身為《壹本便利》，起初跟《壹週刊》同綑發售，至92年獨立成書。《壹本便利》創刊人何國輝(Morris Ho)直言，「當《壹本便利》改名做《FACE》，佢好快就會bye bye！」 Morris講呢番說話，係因為最初與林振強為雜誌命名時，已經為雜誌訂下特色和路向，「中文叫《壹本便利》，英文叫《Easy Finder》，就係畀讀者一個方便，改咗名同普通娛樂雜誌有咩分別！」《壹本便利》最初以分類廣告為主，例如「青雲路」、「搵車快線」等，畀讀者方便搵工搵車，後來變成一本年輕人嘅雜誌。
要後生仔肯畀錢買本書，題材就要夠玩味，用語都要貼近年輕人！Morris話最記得有一期講「邊間大學飯堂啲飯最難食？」，搵嚟嘅「食評家」竟然係一隻豬！將各間大學嘅飯盒擺喺地下，任由隻豬自己揀食邊盒，連豬都唔食嘅話，嗰間大學啲飯就最難食！Morris講返都笑住話，「其實好低能，但係又好搞笑，測試結果喺大學界引起好大迴響！」Morris記得黎智英同佢講過，「我唔知你搞緊乜，我睇本本書都睇得明，就係呢本睇唔明。」不過因為銷量越來越好，所以畀《壹本便利》繼續搞。
《壹本便利》不但靠玩味，相信大家最記得嘅係一位位封面女郎，當年連舒淇都係由《壹本便利》發掘。Morris話睇到台灣出版嘅舒淇全裸寫真集之後，就聯絡佢台灣經理人搵舒淇做封面，「嗰期出咗街，舒淇前經理人文雋就搵我哋，話想簽舒淇。」而銷路最好嗰期嘅封面主角，係前港督彭定康細女彭雅思做模特兒行catwalk，「嗰期賣咗17、18萬本，係第一次銷路超越《壹週刊》！」Morris話性感係有市場，問題係高品味、玩味定係低俗性感，當中係有分別。 《壹本便利》以走性感路線出位，自Morris離開後，仍然以性感為主，不過越玩越激，包括偷拍阿嬌、刊登李蘊性感照等，令《便利》形象負面，最終改名《FACE》。一提改名，Morris就激動，「《便利》形象點樣衰到貼地，都唔會衰過今日要執吓嘛？」佢話改名係大忌，根本洗唔到底，反而捉實《便利》嘅宗旨，今時今日仲可以「食老本」！佢即刻度橋話，「如果畀我做，我會出一個專欄，總括一星期高登有乜嘢得意故仔，我方便你上網睇嘢，都係一種方便嚟o架！」
當然，Morris都知道「講就易」，《FACE》社長殷明偉就明白現實有幾難。殷社長認為雜誌要生存唔係咁簡單，「如果你係後生仔嘅話，你都會上高登啦，使乜買本雜誌睇高登？唔通畀啲唔識上網嘅人睇咩？」佢話當年啲人覺得《便利》相對低俗，改名能扭轉廣告客戶對《壹本便利》嘅壞印象，而《FACE》過去一年幾，都好努力嘗試喺網上生存，例如開創《FACE Pop》App和網站，但結果反映並非貼近網上就可以令雜誌生存。 每個年代都總有一本喺年輕人心目中最出眾嘅雜誌，90年代有《YES！》、《壹本便利》，呢一代就有《100毛》。或者化身成《FACE》嘅《便利》喺呢個年代結束，正好象徵上一個年代嘅終結；或者現在上網睇資訊，先係真正嘅「便利」。