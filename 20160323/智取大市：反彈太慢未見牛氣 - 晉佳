一兩個月前，大部份人覺得港股未見底，結果彈畀你睇；而家恒指彈咗超過兩千點後，大家對於牛市重臨定係熊市未完，諗法反而十五十六。人就係咁，升咗先嚟樂觀，跌咗先悲觀，感覺從來唔準確，與其再用靠唔住嘅感覺去feel個市場，不如客觀比較，更易搵答案。由2月12日嘅今年恒指最低收市價18319點開始，反彈浪暫時運行咗27個交易日，總升2347點或12.8%。比較09年、03年同98年3個牛市初27個交易日恒指升幅，有快有慢，分別係37.5%、16.4%同10.7%，即今次短線升浪處於過去3次牛市初期升幅嘅中下游，未足以被判死刑。不過要留意，1998年一役，雖然10.7%升幅相比近月升幅更低，但與其話98年係見底，倒不如話佢喺低位chok緊。98年8月13日恒指見底日收市6660點，其後進入上落市，但上落市再冇觸及8月13日底部。去到10月5日，恒指收市只係7564點，但之後8個交易日恒指爆升近三成，試問今時今日嘅港股，有乜能耐幾日彈兩、三成？1998年一役，同近期短線升浪可比性太低。至於同另外兩次牛市初期比較，今次動力的確較弱，所以唔似牛。晉佳 https://www.facebook.com/advanceguy1/ 