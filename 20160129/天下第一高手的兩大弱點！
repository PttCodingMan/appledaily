天下第一高手莫雅來香港客串之後，當然有人對佢嘅騎功加以讚賞，尤其策「首飾太陽」勇奪經典一哩賽，真係擺明騎贏「明月千里」嘅布文。不過亦有人對莫雅失望，覺得佢始終威脅唔到莫雷拉，暫時在港客串以來，未做過騎師王，每次賽事中三元亦梗冇佢份。其實一如莫雷拉怕凍，莫雅亦有佢嘅缺點。客觀上其實好難揚威騎師王。主要有兩大問題，第一係受體重影響，最低只可造122磅左右，根本好多馬都騎唔到；第二係佢始終有啲渡假性質，極少亮相晨課操馬，主要靠馬會官方經理人幫佢搵座騎，但該經理人同時亦為蘇兆輝物色馬匹，難免一啲豬頭骨都要騎，點講都自然不及雷神般，日日出晨操親自發掘大量實力座騎啦！結論係以目前情況，莫雅喺騎師王彩池冇乜優勢，但相反跑大賽，就係莫雅大舞台，周日(31日)董事盃佢騎「美麗大師」，排5檔有利之餘，本身1600米戰績亦佳，加上冇咗強敵「步步友」在陣，絕對係牌面馬。而百週年紀念短途盃莫雅策「龍城勇將」，無疑隻馬蝕分極多，但此駒前仗國際二級賽1200米馬會短途錦標太遲望空，亦狂追跑近，只輸俾「大運財」、「幸福指數」唔遠，根本夠級數爭勝，加上此駒因禁藥問題錯過國際賽，得以留力跑今仗，養精蓄銳下，機會未必差過任何對手。