全球股市風聲鶴唳，似足08年海嘯，《沽注一擲》此時上演應景到暈！本文內含小量劇透，未睇又想睇可直接跳去下一篇。該片最深刻的一句，就是開首引言──世人很少敗於不熟悉的事物，反而是敗於深信不疑、但實際上卻只是一知半解的事。炒友對此句想必有深刻的體會，隨便舉兩個例：炒九線細價股、殼股，連公司做乜都唔知、純中冧巴降的話，極少會重注瞓身，唔熟多數小注怡情，贏輸有限數。但遠嘅唔講，去年大時代一街深信A股見1萬點、恒指5萬點，當底褲瞓身買港交所（388）、40蚊狂掃國壽（2628），結果身家唔見一半，炒孖展的話層樓都冇埋。2005年滙改以來，人仔兌美元連升8年，「中國經濟崛起，全球第二大經濟體，貨幣點會跌？」廠家唔搞實業轉玩巨額人仔掉期，諗住勁賺一筆，點知811人仔滙改2.0，搞到股滙齊冧，I.T（999）即時止蝕，將人仔定存全部轉番港元，虧損6,000萬元，開頭人人話老闆傻仔，但家陣睇番，可能係去年其中一個最佳的風控決定！魏力 http://www.facebook.com/2012jason 本欄逢周一、三、五刊出