自本欄發表傅會長嘅談話後，循例有不少讀者來電郵問去邊度買太歲牌。左丁山在此亦循例咁回答，為咗避免商業化，本欄唔會透露去邊度買太歲牌，否則易惹人誤會，以為左丁山替人做生意。其實好多廟宇都有太歲牌賣，左丁山每年到沙田車公廟上香，就見到有不少人拜太歲兼買番一個車公廟嘅太歲牌，道理係一樣嘅啫，如果大家相信呢樣嘢，去寺廟祈福拜太歲，求心安理得便是。傅會長講乙未年十二月（即2016年1月）己丑月，因年月相沖相刑相害，市道不佳，又真係幾準，成個一月股市就係死吓死吓，跌多升少，破紀錄咁熱嘅2015年一踏入2016，就由熱轉冷，居然出現59年一遇咁冷嘅1月24日，震動大帽山。世事就是如此奇妙，令人意想不到，但唔通因為咁，就唔做生意咩。天皇巨星謝霆鋒就一於唔信邪，在此股市變幻莫測時刻，將佢創辦嘅「朝霆」（電影、廣告後期製作公司）出售八成五。俾邊個？就係賣俾上市公司Digital Domain（數字王國）（上市公司編號547），買賣條件幾複雜，誰賺誰蝕一時計唔清，有興趣讀者請睇財經版，左丁山冇篇幅詳細講，而且內容亦會好悶㖭。唔悶嘅就係電影後期製作技術，左丁山睇過荷李活電影Transformer（電視版），對啲變形金剛特技嘆為觀止，呢日公關大姐大捉左丁山去見識吓最新製作科技，出席「數字王國」/朝霆記者招待會，同場加映兩齣宣傳片，先知道香港不少著名廣告由朝霆製作，「變形金剛」係「數字王國」所製作。公關大姐大講：「以前我拍片，要搭佈景，燒車要用好多錢兼且容易惹麻煩，俾天氣玩死，但現在拍片可以在室內電腦搞掂，要乜有乜，飛車追逐，爆破白宮，直情真嘅一樣，此乃世界科技潮流，唔搞就落後於形勢。」係嘅係嘅，「數字王國」在美國電影圈已係響噹噹名字，朝霆在中國內地亦大把人認識，兩家合併，顯然就係要將荷李活尖端電腦製作科技引進內地市場，尋求雙贏，呢間數字王國嘅CEO係台灣人，COO係印度人，創作總監係黑人，成間公司講英文與普通話及電腦語言，謝霆鋒肯將親手創辦嘅朝霆放入去，即係間接承認團結好辦事，要打世界波，就要走出香港，放眼世界，擁抱中國市場。