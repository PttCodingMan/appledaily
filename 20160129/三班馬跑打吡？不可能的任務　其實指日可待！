曾經係馬會董事局成員嘅榮智健，喺2002年憑「奧運精神」喺馬偉昌胯下，擊敗靳能操刀嘅「計得精彩」，勝出香港打吡大賽，眨吓眼十四年過去，期間曾經半淡出馬圈嘅榮智健，今年再有一匹愛駒「東方快車」報名嚟緊3月20日嘅新一屆打吡，當然希望可以重溫好夢。不過，暫時馬迷對「東方快車」躋身打吡似乎冇乜憧憬，因為隻馬只評75分居三班，現時喺打吡報名馬評分排名中，只排第36位，的確冇乜可能入選，但要留意好多比「東方快車」高分嘅打吡報名馬，直至呢一刻陣上全無表現，部份如「鵲橋先」、「壯思飛」、「高峰神駒」等，不但仍未在港上陣，甚至連大閘都未試過，短期內能否出賽成疑問，就算高分都未必入選打吡。相反「東方快車」正值當起，去年11月底只不過贏四班短途1200米，完全唔起眼，但短短個半月後嘅本月中，竟然火速喺三班贏中長途1800米，好多時一整季都冇類似嘅個案，隻馬進步之快及潛力之高，完全不能否認。「東方快車」將喺周日(31日)再出，角逐第八場三班2000米，排1檔極好跑，如果能勝出兼喺2月份能再添一Win或跑第二嘅話，基本上已好大機會入選打吡，事關年年最低分打吡正選馬，其實都係86分上下，新近有表現嘅馬，入選機會永遠大過純粹高分一族。