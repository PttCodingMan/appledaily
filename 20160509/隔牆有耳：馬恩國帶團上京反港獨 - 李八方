最近港獨、香港前途自決等議題越炒越熱，建制派群起狙擊港獨派，好似之前經民聯梁美芬連同香港律師會前會長林新強、中澳法學交流基金會主席馬恩國等逾10名法律界人士，召開「反港獨」記者會，嚟緊下周三就輪到馬恩國出招，再去北京講反港獨，而且仲有中聯辦法律部長王振民一齊去。今次馬恩國以基金會名義舉行「2016一帶一路」搞訪京團，成個團有近40人，除咗有王振民外，仲有港區人大代表譚惠珠、梁美芬等人。佢哋會拜訪國務院港澳辦、全國港澳研究會、香港基本法委員會及最高人民法院等。八方問過馬恩國，佢話除咗傾一帶一路，仲會講喺《基本法》框架下有何方法處理港獨、如何利用香港法律檢控港獨等等，佢相信有機會同港澳辦副主任馮巍討論。