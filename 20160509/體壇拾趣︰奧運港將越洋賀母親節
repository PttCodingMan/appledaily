母親節食大餐慶祝，對香港人嚟講好平常，但對於年終無休，時不時要出埠集訓同比賽嘅香港運動員嚟講，就唔係話咁易嘅事，好似三個里奧代表，「女車神」李慧詩、羽毛球混雙周凱華同乒壇新星李皓晴，噚日同媽咪分隔兩地，都不忘越洋講聲：「母親節快樂」！
慧詩感謝母親體諒
現正喺內地集訓嘅李慧詩，噚日朝喺fb有感而發：「記得小時候我和哥哥、姐姐總會畫卡表演，長大了一家人簡單吃一頓飯……現在因為常不在港，通個電話她也會滿足。感謝媽媽對我的體諒和支持，我家比較傳統，很少說『我愛您』，但我相信，愛在心坎。」
周凱華用佳績報答
凱華自05年從加拿大回流香港打波後，超過10年冇同喺加拿大住嘅媽咪一齊過母親節，佢噚日打長途電話畀媽咪，仲搞笑咁話：「五小福（周氏五兄弟姐妹）媽媽，祝你母親節快樂，對上一次同你慶祝母親節係10幾年前，好多時母親節都唔喺你身邊，但我知道你唔會怪我，我會繼續努力去攞好成績去報答你。」凱華今年同家姐哥哥夾份送護膚品畀媽咪，佢補充話：「禮物永遠都唔足夠表達我哋對媽咪嘅感謝，希望佢可以健康、開心、快樂。」至於90後嘅李皓晴，目前身在北京集訓，佢同媽咪同一個餅印，而且感情好好。皓晴話當喺外面打波唔開心時，好感謝媽咪會想盡辦法令佢安心，佢話：「以前是媽咪同女嘅關係，長大後反而更似朋友，母親節我最想同媽咪講係『你放心，不用擔心我，我會努力。」呢三位港將個個都咁乖，各位媽咪聽完，一定甜在心頭。