「股神」畢菲特喺訪問話美國低息環境維持50年不變，道指可衝上10萬點。股神並非隨口噏，大家都關心美股7年狂牛仲有幾耐玩。市場偏向睇淡美國再加息，撞啱美國總統大選年，又有一位共和黨參選人叫特朗普，估美國拖到年尾先加息機會高。美國點解要拖到12月？就係因為特朗普。先不計入經濟數據等客觀分析，針對特朗普上個星期嘅言論，佢話當選美國總統後，即炒儲局主席耶倫，理由得一個，佢唔係共和黨人。我相信耶倫被革走，跟美國6月加息機會一樣渺茫。若果特朗普真的勝出美國總統大選，佢唔係一句「You're fired」，耶倫就要執包袱。即使耶倫兩年後「被炒」，佢可以退居至儲局理事會繼續審議貨幣政策，玩到2024年都得。最怕特朗普總統任期只有一屆，4年後就拜拜。回顧美國歷屆儲局主席，由格林斯潘到伯南克，佢哋兩位都係共和黨支持者，兩人最後都獲民主黨嘅克林頓及奧巴馬提名儲局主席。特朗普又話自己都撐低息政策同反對強美元，解決美國債台高築問題，講咁多都係選戰行先，並非維護經濟利益。特朗普諗定為美國再加息引起經濟衰退的籌謀，轉身射個三分波，畀番奧巴馬政府同耶倫，等佢哋埋單。Captain Cool本欄逢周一刊出