上月協青社喺沙田大會堂舉行一場街舞劇，大家多數提到華置（127）主席劉鳴煒為演出而苦練跳舞，其實除咗佢呢位富二代之外，有位富三代亦參與其中。佢就係新華滙富金融（188）主席蔡冠深嘅女兒蔡頌思（Jocelyn）。22歲、樣子甜美嘅Jocelyn無意繼承家族生意，反而決定向演藝事業發展。
不會為入行選港姐
蔡冠深屬於低調富豪，爸爸係已故「海產大王」蔡繼有，家長一定聽過名牌私校保良局蔡繼有學校。蔡氏家族生意種類繁多，涉及海產、飲食、地產、金融等，大部份冇上市，主要由蔡冠深打理。蔡冠深有四子一女，長子喺家族公司新華集團工作咗幾年，二女Jocelyn舊年喺中大畢業，今年2月加入新華滙富公關部工作。呢位富家女同好多大學畢業生一樣，「畢業後好迷惘，返工又唔知做乜！」Jocelyn坦言，爸爸想佢幫手做生意，但佢喜歡舞台表演，自小學習不同舞蹈，包括芭蕾、hiphop、中國舞等，喺公司工作幾個月，更肯定自己冇興趣做生意。佢唔理父母嘅意見，報讀演藝學院，今年9月開學。佢無奈咁話：「爸爸覺得再讀4年演藝，浪費時間」，但佢希望透過演藝，接觸本地劇團，幫到自己發展。呢段時間，佢一邊返工，一邊爭取各類演出機會，兩、三個月前，佢知道協青社籌備街舞劇，就透過媽媽嘅人際網絡，面試後得以中途加入，排練一個月後上台演出。早前佢亦有去參與電影試鏡，總之見步行步。佢肯定唔會為入演藝圈而選港姐。李華華mailto:LiWaWa@AppleDaily.com