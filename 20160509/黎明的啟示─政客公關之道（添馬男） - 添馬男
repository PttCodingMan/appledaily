上星期社交媒體全面被黎明攻陷，日日有金句，晚晚直擊核心外圍人群聚集聽演唱會實況，想唔到自雨傘運動後成功重佔添馬公園，竟然係一大班Leon fans。黎明將取消演唱會的災難，扭轉為最終全民參與的盛事，大家早已討論過，但當中除了捧黎明貶689外，成件事有甚麼值得思考地方呢？首先黎明同政客最大分別，係佢有一大班忠心歌迷，無論黎明做任何決定，都會瞓身支持，而當黎明真誠道歉後，大家亦唔會同佢計較。政客同群眾關係就疏離得多，如果仲係寸嘴秒秒鐘挑機，窒人唔使本，乜都自己啱晒，有事又何來真正群眾支持？在網上見到好多人感慨地表白，終於可以堂堂正正認做Leon fans，因為黎明得到讚賞，支持者同感光榮，唔會再比人奚落貪佢靚仔硂儍更更。政客以為只要表現出詞鋒犀利，寸步不讓，以大道理訓人，就有群眾支持，殊不知公眾觀感並非咁簡單，今時今日更重視係品格、真性情，還原基本步。當689品德受公眾質疑時，越表演自己辯才就越乞人憎，邊個仲會認自己係佢支持者？黎明比政客聰明是懂得直接利用社交媒體同群眾交流，政客當然知道今天社交媒體佔主流，但由於怕犯錯，於是抱着人有我有心態，將一些老土不堪由日薪一萬公關大員拍攝的官方活動照片，擺上面書就當做搞新媒體，結果最後變成嬲爆。黎明早在演唱會開始前已不斷用社交媒體發片，玩嘢，到宣佈取消當晚，用facebook直播，在演唱會舉行時，又用facebook直播功能同核心外圍支持者交流。黎明fans以中年男女居多，足證社交媒體並非年輕人專利，而是真正已佔據主流。去到呢一步，大家見到黎明唔係因為好彩而逆轉形勢，而689即使再做多十次行李門事件回應，一樣係被人圍插。
控制媒體無助提升民望

共產黨及其在港勢力一直以為只要控制主流媒體，就可以壓制反對聲音，提振政府民望，宣傳愛國主義。但幾年下來，由北京到特區政府、特首的支持度均全線大跌，出現了一個十分弔詭的情況，傳媒越歸邊受政權控制，公信力就越低，影響力大跌，年輕一代就更快速離棄傳統媒體，投向新媒體。而一旦以新媒體為資訊來源及交流地方，傳統官方的宣傳變成了笑片，呢邊一出，那一邊立即改圖，群插，一路傳播開去。靠新聞稿及主流傳媒人脈關係所構成的利益網其實已經冇作用，即使將《明報》改成《文匯》，《南早》改成《大公》，天天將689競選宣傳活動當新聞放頭版，後果只會是《明報》大跌紙，直至執笠，對689民望全無效益可言，而社會中間溫和聲音消失得更快。黎明今次逆轉災難啟示係唔使再靠舊一套娛圈公關手段去處理危機，而是直接面對群眾，走入群眾，搞一場群眾有份參與的運動，當捲入的群眾越多，聲勢浩大，其他批評聲音就會退到一旁。689當然冇咁嘅智慧去理解，即使知道點做，亦都冇可能做得到，因為一個自以為是、永遠正確的人，如何能真正走入群眾，承受被批評風險呢？
添馬男