華電褔新（816）啱派第一季靚仔成績單，而場內專業預估，集團明年得番4倍幾預測PE，同級數行家當中，華電褔新PE至平，現價翻半番，先追到行家。華電褔新今年第一季盈利5億元人仔，同比增長29%，主營收入亦同比增加14%，到37.3億元人仔。上年，華電褔新包括水電、風電、太陽能、天然氣，同核電裝機容量，全部以雙位數提升，唯獨媒電裝機量下跌。諗到係，華電褔新頭一季有靚仔成績單，嚟自環保能源瓣數嘅貢獻唔少。又內地規劃到2020年時，每單位GDP二氧化碳排放量，要降低40%到45%，再到2030年，非化石能源比重要提升到20%。亦睇到，華電褔新家陣依隨住低碳綠色環保國策，全方位力谷環保瓣數，中綫少少，亦有運行。場內專業預估，華電褔新今、明兩年EPS 0.323港元同0.36港元，回復雙位數增長，今、明兩年預測5.4倍同4.8倍PE。場內同樣夠份量行家，大唐新能源（1798）今、明兩年預測16.5倍同10.4倍PE、金風科技（2208）8.5倍同8.2倍、龍源（916）9.4倍同8倍，華能新能源（958）8.3倍同7倍。就算比起最近磅嘅華能新能源，華電褔新明年預測PE，亦平咗31%。又今年以嚟，有11份有頭有面大行報告，當中七個係「買入」或「強力買入」評級，畀華電褔新平均目標價2.73元。煲華電褔新，中綫少少，當上到呢個目標價，現價1.74元要升57%，明年預測7.5倍PE，啱追上華能新能源PE水位。錢雋細價股專家