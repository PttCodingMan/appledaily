殿堂級扮嘢大師盧海鵬最近又有新搞作，他與YouTuber薑檸樂（蕭慶峰）幫一間貸款公司拍攝廣告，大玩最近炒得火熱的ViuTV節目《G-1格鬥會》。74歲的盧海鵬認真老而彌堅，戴上金色假髮，穿上紅黑色女子格鬥衫露出小肚腩，睇頭十足。鵬哥對住鏡頭狂揮拳，司儀介紹他：「體重唔清楚，身高唔肯定，係幾傳統嘅身形啦。」一開始，鵬哥便㩒住薑檸樂打，可惜一個滾地沙，鵬哥被對手狂打面，雖然有用替身，但鵬哥扮被打時七情上面，最後被薑檸樂一招較剪腳箝到要拍地投降。最終輸掉的鵬哥用利眼望實高舉勝利手勢的薑檸樂，似乎有點不順氣。昨日鵬哥在電話中透露起初以為是ViuTV的宣傳節目，但拍攝時沒有特別睇片，純粹靠經驗演出。問是否打得好辛苦？鵬哥說：「我個對手仲活躍啦，替（身）嗰啲，都有啲嘅。」問鵬哥平時有沒有做運動？他說：「冇，我唔係好大肚腩啫。」
鄧穎芝：肚腩最似
鵬哥戴上金色one length假髮，造型上有點似鄧穎芝。鄧穎芝前晚亦有在facebook分享及留言：「緊張完輕鬆吓先！鵬哥你係咪扮緊我？睇個肚腩……都應該係喇。」鄧穎芝昨在電話中回應說：「好開心，有個前輩扮自己，從來冇試過。」鄧穎芝覺得非常神似：「肚腩最似啦，鵬哥算keep得好fit，係我自己唔fit箒。因為比賽時壓力太大食好多嘢，冇故意keep磅數，重啲有着數。」問鵬哥新廣告最搞笑那一部份？她說：「介紹嗰part啦，乜都唔清楚。」有指ViuTV有意舉辦《G-1格鬥會》復活賽，鄧穎芝直言無意參與，她解釋：「唔會嘞，太辛苦，之前受傷太嚴重，我同Hazel（唐紫睿）識英雄重英雄，大家視大家為最強，冇需要再打。」會否想跟死敵黎美言（Winkie）對賽？她說：「都冇需要，大家睇得出我哋實力。」採訪：嵐山