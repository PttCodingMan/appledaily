英超新科冠軍李斯特城呢排人氣盛，連班主維猜都成為風雲人物。呢位泰國免稅店大王近期名成利就，竟然連賭運都超強，上周李城落實封王後，維猜到當地賭場玩吓啤牌都執成250萬鎊（約2,800萬港元），唔通泰國賭神先係佢嘅真正身份？上周一熱刺作客俾車路士逼和，令李城可以提早封王，58歲嘅維猜就一路留喺當地，等上周六主場對愛華頓一戰後捧盃。咁講真吖，英國就冇咩娛樂，維猜上周三就去到李城嘅雲頂賭場玩番兩手，唔知到底係佢賭運勁，定真係啤牌高手，話咁易玩一晚就贏咗250萬鎊；佢老哥之前應承送每位球員一架值32,000鎊嘅Benz，今次贏到嘅錢已經夠買80架啦。
維猜之前仲應承向職球員派650萬鎊獎金，包括領隊雲尼亞里會獨得500萬鎊，睇嚟佢去多三次賭場就贏夠數，不過唔知英國賭場會唔會驚佢贏到爆廠，而backlist呢位「泰國賭神」呢？咁講真，幾百萬鎊對維猜都只不過係碎銀箒，因為據《福布斯》嘅2016年財富榜，佢係泰國第四大富豪，全球就排第612位，身家有成19.4億鎊（約218億港元）。最近仲有傳佢除咗免稅店生意，仲想涉獵埋航空業，準備出資差唔多6,000萬鎊，向航空公司Air Asia收購泰國業務。
李城收入拍住洋基
錢又冇人會嫌多嘅，李城「灰姑娘式」成為英超冠軍，充滿話題性又夠勵志，雖然唔係英超傳統Big 4，但來季會晉身歐聯，門票、贊助同廣告收入都會豬籠入水；據英國《每日郵報》估計，李城喺2014/15年收入約一億鎊，喺全球球會財富榜排第24位，不過新季電視直播、贊助收入都會急升，有機會增加到2.6億鎊，財富榜可以上到去12、13位，比起𠵱家排第14位、前意甲同歐聯冠軍AC米蘭都要多，收入甚至拍得住MLB嘅紐約洋基，真係唔講得笑。