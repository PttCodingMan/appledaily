因為工作關係，今年第一次去巴郡股東會現場，可能會有人覺得，今年開始，股東會直播，上網睇都得，唔使特登去，高明當然唔同意。據畢菲特個大女Susan所講，股神一路唔肯直播，係因為佢驚有直播啲人唔會嚟。但正如黎明演唱會，有做臉書直播，大家仲係想入場。站喺股票愛好者角度，所謂「平生不見畢菲特，便稱炒股也枉然」。至於身為記者，巴郡股東會就好似投資界嘅世界盃，《金融時報》、彭博呢類財經傳媒年年都會去嘅採訪活動。近年仲多咗好多中國傳媒，做新聞要參與，唔參與人哋就當你唔存在，亦都係因為中國傳媒年年去，所以股東會都有篇幅講中國股東，亦都睇得出畢菲特同巴郡員工較重視中國傳媒。當然，香港傳媒經費有限，冇得咁比較。過去一直認為，股神已經變成一個生意人，嗰套「價值投資」，其實係冇得學，今次去現場睇，係印證自己的睇法。畢菲特首先唔當係股票，而係當生意咁買。出發點同炒股票已經好唔同。再加上佢一買，就係擁有成間公司咁去買，即刻去做莊，有別於我等散仔，買極都係做閒。而佢嘅原因係：睇中間公司嘅經營者，買晒成間公司，等於即刻可以擁有一個能幹嘅商業夥伴。股東會入面，畢菲特多次講解唔同業務運作同前景，似一個生意人講生意經，多過講股票。就算好有錢，可以成間公司買起，亦都未必做到佢管理方法。因為佢話，基本上唔干預亦無指令子公司運作，表面證供大致可信。但係一般商人，特別係香港人，信奉一個「捽」字。心態嚟計，有錢都學唔到。股東會第一條問題，係記者引述80年代巴郡年報話，畢菲特一向買開小生意，或者係一啲唔使點投資新錢入去嘅生意，但係近年就做多好多資本密集嘅生意，例如鐵路或新能源，質疑佢係咪打倒昨日的我。總結畢菲特回應就係「時代變咗」。就連股神都轉玩基建股、新能源股、公用股，銀碼大到一般富豪都冇得學。巴郡已經大到唔係一個炒股票規模，而係一個生意規模，客觀環境令到畢菲特更似一個生意人，多過一個投資者。唔怪得人哋問佢買乜股，佢都係建議人哋買標普指數基金。真係要模仿畢菲特「價值投資」，只有兩個方法：一、直接買巴郡股票；二、佢買邊間公司你照跟。高明 https://www.facebook.com/bigricetea 本欄逢周一刊出