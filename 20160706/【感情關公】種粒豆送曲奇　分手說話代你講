學黃子華個騷咁講，做人冇公關，食ssss喇。來到現實世界，男女情事講bye bye一環，就係最考公關功夫嘅時候，唔知係有心定無意，呢個時候總有好多令人摸不着頭腦嘅分手招數出現，真係被分手都唔知好嬲定好笑。
尤記得十幾年前興起「魔豆」植物，即是種子本身刻有祝福句語，種出來塊葉會有相同字樣嘅植物。估唔到十幾年後，「魔豆」上刻上的，會由祝福語變成分手語，種完一段日子後，居然見到一句句「It's Over」同「Let's be Friends」，真係欲哭無淚。唔只唔只，仲有美國電腦工程師Lauren Leto同Jake Levine設計的手機應用程式「BreakUpText」，專門幫人同男、女朋友講分手，只需按幾個掣就自動作出唔同分手原因，原因可以正路如愛上第二個，亦可以係令人反白眼如俾熊食咗，簡直層出不窮。少年你太年輕了，以後變到感人分手千字文，咪再單純覺得對方仲擺你上心喇。仲有一招怪招，吃貨們收到一定又開心又痛哭，皆因如今唔少人喺糖霜曲奇上傳遞訊息，靚靚的糖霜面上，其實寫滿分手字句，全部也是對方表示想甩身和說再見，認真陰功豬！記者：黃樂雯