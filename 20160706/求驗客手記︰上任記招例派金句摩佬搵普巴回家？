曼聯已經搞掂咗中堅艾歷拜利、前鋒伊巴謙莫域同中場米希達利恩三名新兵，但領隊摩連奴噚日親口話，仲有一個嚟緊！各位魔迷，期唔期待呀？究竟第四個會係邊個呢？唔通真係法國中場保羅普巴？
四個目標只差一個
摩連奴噚日舉行上任曼聯領隊後首個記者會，講到增兵計劃，佢話自己睇中四大目標，家陣已經嚟咗三個，「我哋喺四個唔同位置，揀咗四個目標，已經簽咗三個，至於第四個，我同班主、活華特一齊努力緊。」有人提佢，其實米希達利恩只係多蒙特宣佈咗，曼聯未公佈嘅，摩佬就話：「第三個未落實？放心，好快公佈。」
寸雲格無冠  朗尼傳波屎
摩佬嘅第四個係邊個呢？大部份傳媒都估係普巴。英國《衞報》話曼聯願意開價8,400萬鎊（約8.6億港元）收購23歲嘅普巴，仲會為普巴提供一份周薪達25萬鎊嘅合約，但係普巴只係當曼聯係水泡，佢最想去嘅係皇家馬德里，若果皇馬唔要佢，佢先至會考慮返曼聯。至於英國《太陽報》話，曼聯話唔定會搵另一個法國中場馬度迪過檔。摩佬個記者會都幾多正sound bite㗎，佢位宿敵、阿仙奴領隊雲格就躺着也中槍。摩佬話：「有啲領隊已經有10年未贏過英超冠軍，有啲甚至從未贏過，而我喺一年前就贏過。如果我都要證明自己的話，諗吓其他人點算好？」喺英超教咗10年同時近10年冇贏過冠軍嘅，其實咪得雲格一個。除咗雲格外，曼聯隊長朗尼亦都中槍。有記者問朗尼下季踢咩位，摩佬話：「我一定唔會叫佢遠離龍門50米！佢可能係前鋒或者攻中，甚至九號半。」但佢好似加多句寸朗尼傳波唔掂，「你哋可以讚朗尼傳波好，但如果我喺冇壓力之下傳，都一樣可以咁好。」最後，摩佬話費格遜畀咗兩個貼士佢，「佢叫我記得帶定把遮，呢個建議好好，我噚日喺訓練基地，估唔到會落大雨。第二個係帶定支靚酒喺身，因為佢話嚟緊我同佢成日有機會見面！」