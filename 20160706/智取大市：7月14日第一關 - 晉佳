近日美國國債孳息率一路創歷史新低，金價係咁升，同時股市都係咁升，再唔係同股市有好大關連度。道理顯而易見，英國確認脫歐後，資金賭緊各國央行會推出比預期更寬鬆嘅貨幣政策，大戶覺得市場將有更多嘅錢，所以有足夠資金搏命買國債、黃金甚至白銀，避險同時，股市又未見大跌，甚至同步升。點樣先唔會令市場失望？至少，美國唔會加息，日本又擴大量寬吧，君不見6月16日日央行維持貨幣政策不變，港股即插超過400點，唔係冇道理。未來三幾個月，每次日本議息，大家會期望佢放水；每次美國議息，都唔會加息；亦期待早已六招晒冷嘅歐央行，都可能擴大量寬，所以議息暫時係對股市最重要消息。6月尾驚完英國脫歐，下一關，要去到7月14日，唔係盂蘭節，係英倫央行議息，英國脫歐嘛，自己貴為風眼，做啲嘢比啲誠意，支持滙價畀其他國家睇，唔出奇，算係環球股市要過嘅一個關口。如果英倫央行喺7月14日畀到好消息，去到7月21日就歐央行議息，7月27日半夜同7月29日上午，有更關鍵嘅美國聯儲局同日央行公佈議息結果，睇路！晉佳 http://fb.com/advanceguy1 本欄逢周一、三、五刊出