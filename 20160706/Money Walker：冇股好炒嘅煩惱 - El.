話說麥格理早排出咗份報告推股，安踏體育（2020）、舜宇光學（2382）同騰訊（700）都榜上有名。該行預期呢幾間公司未來兩年盈利會有唔錯增長，而且佢地嘅業務一般都集中喺亞洲市場，較不受外部風險影響，所以獲睇高一線。其實上述幾隻股份，連通科通芯城（400）同瑞聲科技（2018），都係近期各方推股名單嘅常客，無他，全因有業績支持，但大行同基金推來推去都係呢幾隻，都咪話唔悶。有市場中人亦大呻，本港有盈利前景嘅股份唔多，市場炒來炒去不出呢堆股份，悶局一場，想分散投資亦選擇欠奉。講真，全球經濟冇乜力水，單純根據基本因素炒股的話，可揀股份一定少之又少，咁唔講基本因素，又可以循邊個方向發掘中長線潛力股？今時今日國策主題不如幾年前咁順手拈來，大家只能從宏觀經濟同估值水平兩方面尋寶。宏觀主題方面，負利率下高息股同REITs已成奇葩，大家關注再炒落去估值會唔會已經過高，咁當然高息股同REITs現估值高低與否，要視乎負利率程度係咪已經觸及央行底線。筆者就認為本地高息股同REITs短期內仲有得去，因為最少美國仲大把空間減息，意味住負利率呢個題材尚未耗盡。從估值着手都係搵股方向之一，價殘股如石油股同本地地產股，冇錯已隨油價同樓價起死回生一段時間，但前者中長期應該仲有得去。原因好簡單，筆者押注呢個加息周期，聯儲局頂多再加多一、兩次息就劃上句號，所以相信息口因素對油價同樓價未來威脅不大，由於市場仲未完全反映哂呢個睇法，石油股同地產股應該未到頂。El. http://fb.com/moneywalkerhk 本欄逢周三刊出