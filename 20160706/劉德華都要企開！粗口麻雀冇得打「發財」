(翠如BB慎入)要學識一種語言，首先一定係學識點樣講粗口，尤其是係廣東話嘅粗口。以「門」為部首嘅廣東話粗口，組合同應用稱得上係千變萬化，而且講粗口要睇場合，打麻雀就啱X曬。有個設計專頁就利用呢個特質，整咗副以粗口為主題嘅「嗱喳麻雀」。 根據fb專頁Studio Sorry嘅短片所講，呢副咁別出心裁嘅麻雀一共有105隻，其中64隻係顏色粗口字牌，好似「尸口巾」、「門西」(費清拆開曬啲字，但你都應該睇得明）同「老母」等（唔好問點解「老母」係粗口），35隻白色普通字牌，仲有2隻百搭牌。 玩法同一般麻雀類似，一開始都係翻轉晒啲牌嚟洗，每人攞13隻。每次出牌都要「言之成理」，運用你粗口知識砌成一句順口合理嘅組口。第一次出牌一定要出5隻，亦可以用台面現成嘅牌拆出嚟砌成新一句，出唔到就要摸牌，最快出晒手頭上所有牌就完場，每完一舖之後就按剩低嘅牌去計分，最低分就係贏家。 專頁條片仲寫住「#?爆粗打冷震」（唔明嘅返去惡補潮文）同埋「#撐粵語」，後得到網民力撐，而家已經有接近萬五個Share。 費清本來想問吓設計者會唔會真係有得買返副嚟玩，不過暫時就未收到回覆。 有啲大人逼學生喺學校用「普教中」，但究竟用廣東話定普通話學中文好？費清唔直接答你，只係想果啲大人問吓自己，鬧人嗰時係用廣東話粗口定普通話先啦。  https://www.facebook.com/studiosorry/  費清＃要生計，也要生活＃毋忘初衷