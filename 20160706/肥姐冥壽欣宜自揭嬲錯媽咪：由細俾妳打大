歌都有得唱：「世上只有媽媽好，有媽的孩子像個寶」，萬一好不幸咁冇咗媽媽，好似鄭欣宜咁，又會變成點呢？昨日欣宜喺Instagram度貼咗張相，入面係一張佢媽咪「肥姐」沈殿霞嘅黑白照，然後佢以《給她的道歉書》為題，寫咗篇約700字嘅長文，回憶起往事，去懷念，以及祝肥姐嘅71歲冥壽生日快樂。節錄部分內容，欣宜話記得16歲嗰年，佢可以喺溫哥華一個慈善表演中演出，肥姐做大會司儀，到咗一個難得嘅綵排日子，點知欣宜發高燒、失聲，仲鼻塞，抱恙上陣嘅佢照去綵排，點知跳極都學唔好啲舞步，一飛返當地就趕去睇囡囡綵排嘅肥姐睇唔過眼，鬧爆欣宜，話佢：「你做乜跳極都跳唔到o架？我坐喺側邊睇都已經識跳喇。你根本唔用心。」欣宜話好hurt、好嬲，事後佢知肥姐好戥自己開心，又將自己啲表演係咁播畀啲uncle auntie睇，事後欣宜終於對肥姐講出心底感受，先知原來肥姐係用心良苦，想激勵自己，等自己表演得好啲，欣宜到嗰陣時先知道自己嬲錯媽咪。所以欣宜就趁住媽咪生忌（註：肥姐生於1945年，農曆六月初一）嚟提番起呢件舊事，感激媽咪養成佢份不死心之餘，亦順便祝媽咪生日快樂。欣宜，肥姐見你咁生性，o依家又咁有成就，一定會好戥你高興，在天之靈都會感到安慰。加油啊！欣宜Ig全文：由細到大都俾妳打大。因為我實在太曵喇。但喺我過咗16歲生日之後妳就再冇打我了。那年16歲。喺溫哥華有個慈善表演我要唱歌、跳舞的。妳當然就係會做大會司儀啦。呢啲表演通常唔會俾好多時間我哋彩排o架，有機會今日排聽日表演，我心諗 ：冇問題！咁啱唔洗返學又可以做我最鍾意嘅野。我不知幾期待！排舞日來臨了！ …………… 我卻發高燒。無奈程度超過一百。失聲、鼻塞、頭輕輕。但我知道我幾病都要做，因為我不能失場。排舞嗰日，妳搭完長途機由香港飛去溫哥華，其實妳可以選擇好好休息。但妳選擇坐喺排舞室內睇我跳。其實我好辛苦…但我知道答應咗唔可以唔做。所以我繼續跳跳跳，但跳咗好多次都記唔到啲Step。妳突然站起來走來我身邊。「你做乜跳極都跳唔到o架？我坐喺側邊睇都已經識跳喇。你根本唔用心。」當時妳這句話傷得我有幾痛妳知唔知？我心裡好嬲。妳係咪忘記咗我係發緊燒o架？我已經盡咗力o架喇！但我冇講到出來。嗰日返到屋企我匿埋喺房到一路重複再重複地睇嗰日排舞嘅片段。第二日雖然依然失聲仲要咪嘴跳，但都總算係演出成功！我知道妳還替我高興，錄低咗我嘅演出DVD妳都成日會攞出來睇番。朋友來到屋企妳又一定要播俾妳啲朋友睇。我諗起個時白痴嘅我仲要發妳脾氣，我記得我同妳講，喺排舞室裡面妳同我講既說話好Hurt我。之後妳話我知「BB，呢啲係叫激勵！唔係你點跳落去呀？」 今日係妳冥壽，亦係Alfred出新MV嘅一日。喺呢個MV入面鮑姐個角色令我好掛住妳。我發現我以前嬲錯妳，我唔識企係妳個角度去睇。多謝妳嘅激勵。讓我練成不死嘅心。讓我面對困境時都能把它化為力量去追尋我嘅夢想，達成 #我的志願。媽咪，生日快樂！