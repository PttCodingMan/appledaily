周潤發日前去了老婆陳薈蓮的娘家新加坡宣傳《寒戰2》，做完宣傳會留在當地度假一星期，在他離港前，《蘋果動新聞》邀請他做「人人問發哥」環節，請來一批市民考考發哥。雖然發哥的賭神形象深入民心，但他笑言唔識賭錢，賭神全靠液晶體眼鏡呃人，認真爆笑。問到通識問題，被喻為最貼地的民間特首發哥，一般都能對答如流，但仍然會被郵費幾多這類問題難倒！採訪：倩宜
Q1.范先生：Show Hand入面最大副牌係乜？發哥：老老實實，你唔好搵呢啲嘢嚟蝦我，我話晒都係賭神嚟，其實我係唔識嘅。鋤大Dee我都唔識，賭神唔使識，呃人之嘛，有個液晶體眼鏡就得㗎喇！
Q2.黃小姐：香港本地平郵幾錢？發哥：仲有人寄信咩？我唔識寫字，冇寄信好耐，雖然舊陣時我做過助理郵差。𠵱家平郵使唔使$1.1呀？係咁上下啦，你哋寄多啲信啦。（答案：$1.7）
Q3.洋先生：想請問吓九巴61X嘅起點同終點站喺邊？發哥：你當我係邊個呀？站長呀？我阿爸開九巴㗎？我鬼識呀？我最多係坐7號由九龍塘去尖沙嘴。（答案：九龍城碼頭至屯門市中心）
Q4.麥先生：發哥，知唔知邊條係全港最長嘅行山徑？發哥：大家都以為麥理浩徑100公里好長，其實唔係，現時有條150幾，喺八仙嶺嗰頭兜一圈。
Q5.Carrie：發哥，facebook有個捕獲你嘅群組，你知唔知最多合照嘅地方係喺邊？發哥：行山囉，都係城門呀、大帽山嗰邊多。
Q6.Jason：發哥，你覺得整一個盆菜最重要嘅靈魂係咩？發哥：個盆囉，係咪咁話呀？其實對我嚟講盆菜最緊要係豬皮、蘿蔔。𠵱家有黑松露嗰啲唔啱嘅，盆菜嘛，盆菜好粗嘅嘢嚟。
Q7.楊小姐：發哥，你知唔知道菜心幾多錢一斤？發哥：楊小姐，老老實實，阿太好錫我嘅，呢啲嘢通常係佢去街市聯絡好晒，等啲人送過嚟，幾錢斤可能佢都唔知，佢月結嘅。
Q8.李小朋友：美國幾時選特……總統呀？發哥：美國無特首得總統，特特特特特！李小朋友，呢個選舉將會喺今年嘅11月選，祈望新一屆總統，為世界帶來和平。（答案正確）