後生仔打工經驗淺，見工時唔識人情世故好正常，不過如果唔話俾佢哋知個問題，對佢哋唔公平，今次想講幾個真人真事：故事一：一間marketing公司請freshgrad，大學畢業，讀嗰科都幾難入。組頭阿怡就約咗個interviewee阿強上公司見個面。起初都正常，叫佢自我介紹又對答流利，唔錯。呢個時候，阿怡收到老細call，「唔好意思，老細電話要聽一聽」，收線後又講兩句，老細又打來，佢又行開聽。一返埋位，阿強就強了：「有冇搞錯，我哋關係係對等，你需要人，我需要工，你去聽電話，有冇尊重我！」故事二：今次阿怡醒咗，佢唔想浪費時間，所以決定傾咗電話先，再決定見唔見，唔好浪費時間。於是佢打畀阿杰：「你畢業都半年多，中間冇返其他工？」「有呀，返過ATV。」「咁你又唔寫落CV？」「唓！ATV寫嚟都廢事啦。」既然唔想畀人知，但人哋問你又講，應該讚你誠實嗎？故事三：阿怡又電話interview另一個人，叫阿琛，呢個人份CV都幾唔錯，寫文都幾好，佢問：「咁我點解要請你？」「因為我叻囉！」夠招積！「你點叻法？」「我見其他人都好蠢。」「即係你點叻法？」「我由細到大學嘢都好快上手，好似畫畫、跳舞、運動……」「你話自己學嘢叻，如果你好似某品牌咁遇到某情況，你會點處理？」「唓！咁講馬都唔會跑得快過隻馬，我話我叻我就一定識？」精彩！阿怡講一輪官腔嘢話等通知之類，呢位人兄又爆seed：「咁你家陣即係唔請我啦！」「有消息再通知你。」「我唔要等，我要你乾乾脆脆俾答覆我！」「有消息再通知你。」，然後阿琛cut線。即係咁，身邊識好多90後都好叻，好醒，轉數又快又貼地。不過，一樣米養百養人，偶爾遇到一兩個骨骼精嘅千古見工奇才，又覺得要分享畀大家，等大家多了解現今世界係幾百花齊放。千頌C http://fb.com/winbigwok 本欄逢周三刊出