近日Facebook流傳一段長約8秒短片，有人超喪喺北角和富中心頂樓25樓跳天台，由一幢大廈「跳過」另一幢大廈。片段所見，一名帶帽穿短褲的空中飛人，一個人先企喺一幢大廈天台上勁窄的欄杆上，然後只助跑四步，一躍便「飛越」到另一幢大廈的天台，落點同樣是一條勁窄的欄杆，動作輕鬆，看來玩命者訓練有素，當然首先係唔怕死。其間負責拍片的人更刻意把鏡頭垂下，拍攝兩幢樓之間的高度，見到東區走廊，睇見都恐佈，一旦失手，肯定跌死。片段所見，現場對住維港海景，望到紅磡摩天豪宅海名軒。估計是從和富中心的15座跳過14座。有網民留言:「真係好想睇佢仆街」、「跌死無人可憐」。咁玩命法，真係隨時變空中飛人，甚至累街坊，天台單位有可能因此而變凶宅。據知，今次在香港玩跳天台者，原來是一名叫Max Cave的外國年輕人，他是一名Parkour高手，亦並非第一次在香港「跳天台」。和富中心屬私人屋苑，有人質疑為何有人可以自出自入，跳天台者是否已得到有關業權人同意。前消防處處長、現任和富中心業主立案法團副主席林振敏表示，就有關事件，「我都叫管業處畀POLICE（警方）去睇睇」，相信已報警處理，但他對事件不作評論，不清楚外來人如何進入屋苑天台，及是否合法。