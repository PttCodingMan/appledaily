又有發達機會啦，六合彩彩金又高達一億等大家發大財。因為上期頭獎冇人中，已經連續7期頭獎懸空，頭獎彩金當然係人人爭中獎，邊個係超級幸運兒，今晚9點半開彩就會揭曉。近日為90歲大壽「事頭婆」英女皇伊利沙伯二世算命嘅玄學家麥玲玲，佢由英女皇命格推算出壽星婆屬金，一生衣食無憂，係大富大貴嘅格局。《蘋果》今次又搵「神算」麥玲玲出動，佢開心「些牙」咗8個幸運冧把：「1、5、9、12、14、23、27、42。」麥玲玲再三強調呢幾個只係佢心水號碼，佢搞笑話：「知號碼實中就唔畀你，留番自己買啦。」麥玲玲話今日係破日，財位喺西面，所以佢建議大家朝早起身出街時要朝西方向出發吸財：「不妨去西環、西營盤、西九龍同新界西，向西地方嘅投注站落注，去一啲運氣差嘅投注站買都會易啲派錢，好似門口整路、天橋底或斜坡附近嘅投注站都係有利。」麥玲玲話今日係「水的日腳」，建議大家着米白色或藍色衫去落注，不坊揀1號同9號窗口落注。雖然麥玲玲分享咗8個幸運冧把，佢話平日好少特別吼實多寶彩金就落注，今日或者會同公司女職員一齊夾份，派佢哋去中環士丹利街嗰間投注站買，但如果太多人打蛇餅排隊，佢就話未必買啦。