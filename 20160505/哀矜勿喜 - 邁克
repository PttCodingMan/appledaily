哎呀，原來麥玲玲是個正宗張愛玲迷哩，真是有眼不識泰山，失敬失敬。我們這些有鋪索油癖的文棍，打着張迷旗幟呃飲呃食，得閒無事東抄西抄，早就被心水清的專家識穿，吹雞開茶會研討會從不錯派請柬，學術的高貴門檻不歡迎二打六隨便跨越，自知理虧當然聲都唔敢聲，見到圈外有人把張的哲理活學活用，拜服之餘只有深深慚愧。麥女士在《100毛》說的「有時算中咗啲衰嘢呢，好似啲天災人禍，就唔好跳出嚟講，要低調啲，正所謂『哀矜勿喜』嘛，收埋自己知就得」，不是和張在《小說集自序》寫的「我們明白了一件事的內情，與一個人內心的曲折，我們也都『哀矜而勿喜』吧」如出一轍嗎，信手拈來情文並茂，較諸刻意模仿夾硬複製的所謂徒弟徒孫，入心入肺程度不可同日而語。我甚至懷疑，「當一個人六十歲之後，基本上就唔算㗎啦」的論調，除了「師傅教落，算命唔好講壽元，因為講咗就一定會驚，加上六十過後，經歷咗咁多，都會用平常心對待，要講我哋都盡量講好嘢」，大概多多少少受到《怨女》第二章的影響：銀娣的外婆來串門，吃完飯聽到算命先生在街上招生意，不免破費請他算算，雖然算得不盡不實，「老婦人似乎並沒聽出什麼錯誤」，還不停追問終身結果到底怎樣，冷眼旁觀的銀娣「實在詫異，到了她這年紀，還另有一個終身結果？」算命先生遭顧客一疊連聲的「還有呢？還有呢？」逼埋牆角，強顏歡笑以「還有倒也沒有了呢，老太太」應對，適可而止報喜不報憂，簡直與麥女士的經營手法一模一樣。