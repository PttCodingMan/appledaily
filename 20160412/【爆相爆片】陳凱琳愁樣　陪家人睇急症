出身豪門嘅2013年港姐冠軍陳凱琳，前晚同家人現身伊利沙伯醫院急症室，但原來唔係陳凱琳唔舒服，而係佢嘅親友身體不適，夜麻麻要到醫院急症室照X光，佢關心親友嘅舉動就俾本報讀者「爆相爆片」發現。
病床前冇離開
據讀者表示，前晚約10點幾喺伊利沙伯醫院遇見陳凱琳，當時戴住口罩嘅佢一身黑衫企喺病床前，而入院接受治療嘅親友就換咗X光袍，等緊醫護人員安排做X光檢查，陳凱琳同其他家人就陪喺身邊，喺病床前細心照顧。至於陳凱琳嘅男友鄭嘉穎就唔喺身邊，之前傳出陳爸爸似乎未接受嘉穎，唔知係咪咁嘅原因，嘉穎冇現身陪伴呢？
其間陳凱琳對等緊照X光嘅親友又攬又錫，個樣顯得有啲擔心，仲不停耷低頭㩒手機，可能係向未有到場嘅男友鄭嘉穎報告緊，之後陳凱琳同家人喺醫院逗留咗半粒鐘就先行離開，至於接受完X光檢查嘅親友稍後就換衫離開，讀者話見到對方行得走得，估計身體冇乜大礙，祝佢早日康復。