上星期，有記者行家問我對殼股股市對香港整體的影響：「你唔見過去一段日子，大藍籌逐隻被陰乾，大家都唔當一回事。首先你要明白，一齊玩殼股嘅散戶，貪字得個貧同富貴險中求，多數投機者都信後者，唔係都唔會有人真金白銀攞去博一博。」「監管機構有咩角色？」這相信也是許多人的問題。「假如監管機構擔保新股上市散戶必賺，我諗，呢個唔再係財經市場，而係神經市場。不過，假如監管機構有理由相信上市文件有刻意造假，即偽造文書，拉人封艇好合理。」多數自稱分析師的，分不清楚何謂事實何謂對未來的揣測；股票有得炒，因沒人知道未來會發生何事，所以對未來的一切陳述，純粹吹水，信則有，不信則無，但肯定是願者上釣。假如上市公司對已發生的事不盡不實，甚至無中生有，這些就是監管機構可以出手介入時，不過屆時已是賊過興兵。有些資訊可信性高，如Tesla真金白銀落定的預售數字，已超過三十多萬輛，就令我很後悔，為何沒有在Tesla傳出Model 3之後立即all-in。「與其去排隊買車，識得買梗係買股票！」不過，這是否代表買Tesla股票沒有風險？誰知道Tesla有沒有能力付運？又或者產品是否真如想象般好？但我就是相信，現在只是Tesla爆升的開始。我很少在這個專欄貼股，因為對那些沒有過去也沒有未來的殼股，我真的不知該如何評論。利世民 http://www.facebook.com/leesimon.hk 本欄逢周二、四刊出