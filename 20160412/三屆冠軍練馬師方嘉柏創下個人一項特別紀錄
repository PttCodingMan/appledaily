剛戰沙田賽事，年僅23歲的蔣嘉琦，先後勝出「好友心」、「至尊飛星」、「快寶駒」及「閃電王」，成為本港歷來首位一個賽日內四捷的女騎師。其實當日有位練馬師，亦打破了一項個人紀錄，不過卻係一個唔多光彩之紀錄。原來方嘉柏當日最叻只「索咖啡」得季軍後，已連續11個賽日食白果，係佢從練13個馬季中，最長嘅守齋期。當然啦，方嘉柏係三屆香港冠軍練馬師，功力毋須懷疑，兵源亦不缺，相信小方要的起心肝，中止上述連敗紀錄，絕對唔太難。睇番今期小方戰馬中，最有留意價值應係第六場「御綵」，上仗同程谷草1200米，排最衰12檔都入Ｑ，只輸畀一匹今季三戰全勝嘅「活力小駒」，今次「御綵」7檔算比上次好好多，雷景勳再騎吸收上次經驗，應有更佳發揮。仲有第八場「喜喜寶」，對上兩次爭谷草一哩，同「馬上發財」互有勝負各贏一次，「馬上發財」已升至111分入選女皇盃，「喜喜寶」用旺人嘉琦減10磅，實際以86分馬身份應戰，隨時可幫小方打破悶局。