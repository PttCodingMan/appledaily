大家都知道，香港馬圈再唔係13屆冠軍騎師韋達嘅世界，上個月佢只贏得「勁駿皇駒」、「狀元才」兩Win咁大把，本月更未開糊，戰績莫講話已遠遠比唔上莫雷拉，更連大後輩女將蔣嘉琦，風頭亦遠遠蓋過韋達。不過咁，韋達勝在人脈足，座騎仍算多，而個天亦幫到佢盡，周三(13日)韋達騎八駒，竟然七隻排1至5檔好位，餘下一匹最差嘅「爪皇烈焰」亦有6檔，照咁嘅形勢，韋達絕對係騎師王半冷佳選。韋達座騎中，東廐「變出美麗」上仗同程谷草一哩大勝三身位，進步驚人，今次升班由133減至124磅好跑得多，今朝告東尼同韋達密密斟，動態積極，睇嚟一定砌盡，排4檔梗係足以再下一城。至於「軍火」，韋達今朝親操，最近5課快跳由佢一手包辦，隻馬田草及泥地都贏過，性能廣泛，冇理由今次初跑谷草唔掂，千祈咪睇低。仲有「華美之寶」、「怡德」，上仗都獲亞軍，近態有保證，今次均路程不變兼檔佳，隨時可贏馬補中。