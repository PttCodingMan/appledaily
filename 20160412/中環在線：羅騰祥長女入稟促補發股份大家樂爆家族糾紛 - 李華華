大家樂（341）啱啱喺本月一日，正式由創辦人羅騰祥（八叔）嘅孻仔羅開光坐正做主席，估唔到未夠半個月，就爆出一單家族官司糾紛。而最爆嘅係，大眾一般只知八叔有二女一子，原來仲有一名長女叫Lo Tak Ling, Linda。
市值逾5,000萬 
故事要由17年前講起，根據大家樂噚日嘅公佈，Linda早於1999年報稱，遺失逾214萬股大家樂（以當年最高價計，約值825萬元），於是向股票登記過戶處報失兼要求補發新股票，但因佢未能按規定提供銀行或保險公司嘅擔保而不獲補發。等咗7年，Linda再搵過戶處傾，依然不得要領。再過7年，Linda要求大家樂豁免擔保規定，亦無功而還。而去到上星期，大家樂就收到百慕達法院嘅原訴傳票，Linda再要求大家樂補發呢批股票畀佢（噚日市值5,155萬元）。公開資料甚少提到Linda，獨立股評人David Webb嘅網站就指Linda生於1950年，即今年66歲，應該係八叔四名仔女中排行最大。今年101歲嘅八叔，早於1968年成立大家樂，1997年將主席一職交畀女婿陳裕光至今年4月1日，先至正式將主席職務交畀60歲嘅羅開光。估唔到接棒唔夠半個月，佢就要同大家姐打官司，都咪話唔爆。至於，大家樂方面，就回覆話「事件已進入司法程序，集團冇額外補充」。李華華mailto:LiWaWa@AppleDaily.com