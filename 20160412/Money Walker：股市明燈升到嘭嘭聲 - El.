日YEN呢排升到「嘭嘭聲」，明顯係環球市況轉差嘅預警。日YEN自1月29日，亦即日本央行宣佈推負利率當日就開始勁飆，升咗兩個星期左右就轉為橫行整固格局，但到咗3月28日又升過，直至家陣。1月29日嗰輪抽升可以歸咎為市場覺得日本央行已經技窮，寬鬆措施到咗極限，但3月28日至今嘅一輪升勢，就明顯唔關日本自己事。除咗美國加息預期降溫造就日圓兌美元回勇之外，市場避險情緒上升亦推動資金流入日YEN避險。事實上，環球多個股市都不約而同喺3月底開始回軟，意味避險情緒最近個兩星期有所升溫。筆者相信日YEN已進入大牛市，而根據過往幾年嘅經驗，喺日YEN下跌期間，環球股市多數上升，反之亦然，所以大家要有定心理準備，未來幾年資產市場嘅大勢會係環球股市表現麻麻。短線啲，環球股市呢輪risk on行咗兩個月，作為熊市二期嘅反彈，仲會risk on多幾耐好難講，大家亦係時候考慮逐步減低風險持倉，甚至喺市場仲未相信日YEN進入大升軌前，買定日YEN博佢進一步上升。要準確time the market從來不可能，但只要不時留意啲關鍵資產嘅價格走勢，就肯定唔會係最後一個知道市場轉咗風向嘅人。要睇risk off程度，就要睇作為避險資產嘅日YEN，至於睇risk on程度，就一定要睇MSCI新興市場指數，一來因為港股被國際機構投資者視為係新興市場，二來係當連新興市場都炒起埋，環球市場多數都唔會太差。El.本欄逢周二、五刊出