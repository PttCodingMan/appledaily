內地數據有驚喜，PPI按年跌幅收窄至4.3%，按月更升0.5%，A股三扒兩撥重上3000點，資源股炒到火花四濺。去年曾準確預測A股見5000點嘅國泰君安首席分析師任澤平突然跳出嚟唱好，認為後市有力反彈兩成，有高人指路，散戶買貨肯定更落力，目標隨時自我實現。米蘭站（1150）近期股價越砌越有，成交更為去年大時代後最旺，大有春江鴨埋位開飯味道。不善忘嘅話，都記得米蘭站曾經傾過賣盤，雖最後無功而還，但有興趣嘅買家多達三個，證明品牌好值錢。舊年7月，公司引入陳志鴻及杜健存為獨立非執行董事，陳志鴻同為長盈（689）執董，長盈主席為澳門三大家族之首、何賢家族後人何敬豐；杜健存則為太陽世紀（1383）非執董，太陽世紀乃由澳門商人周焯華揸fit。一句到尾︰實力同氣勢都贏晒。睇睇米蘭站基本資料︰連續四年蝕錢、大股東姚君達持股逾五成、市值7億唔夠，左睇右睇都係要再走賣殼路。從圖表出發，只要突破1.1元水平，即可振翅高飛！唐牛 https://www.facebook.com/tongcow88 本欄逢周二、四刊出