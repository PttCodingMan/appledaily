【本報訊】又一老牌茶餐廳結業！由領展管理的屯門安定邨愛群餐廳下周結業，人稱「白頭佬」的六旬老闆34年前創立餐廳，由小舖經營至今近3,000呎舖位，沙士時花盡積蓄兼賣樓成功保住餐廳，卻敵不過年事已高的現實，無人繼承下老店被迫結業，有員工指領展曾要求餐廳花大筆費用改裝冷氣，疑因此令老闆萌生退意。
鄰店轟領展加租

愛群餐廳外貌與別不同，內外滿佈木雕擺設，令人恍如置身中式酒樓，原來20多件木雕是「白頭佬」老闆楊建平珍藏。他34年前因學懂做麵包而開茶餐廳，難忘2003年沙士時，「200萬現金蝕晒，賣咗2個單位百幾萬都蝕埋，幾次諗住執笠」。兩名員工主動借了近20萬元給他度難關。他視夥計如家人，曾借錢給他們買樓和結婚，夥計高薪挖角都不願走，招牌菜豬手、牛腩和奶茶則最令他自豪，「啲客讚奶茶靚、夥計好，我仲開心過啲員工」。但年事已高的他再不捨亦要退下來，5名子女無意接手老店，故經營至本月21日便結業，他因工作30多年來連長洲、山頂和大嶼山都未去過，希望退休可周圍去。楊老闆指去年續約領展曾加租約一成，但結業與加租無關，有員工私下稱近年領展要求改裝冷氣系統，但改裝費高昂，質疑結業與裝修有關。楊老闆承認領展曾要求換冷氣，料要花300萬元，「如果要裝修就唔做啦！」至於是否結業原因，他稱：「主要係個仔唔肯做啦！」隔鄰店舖芝味鳥創辦人倪先生則炮轟被領展加租，由6年前1.5萬元加至3萬元，遷至較大舖位後，租金由5萬多元加至近7萬元，擔心遲早要結業。■記者鍾雅宜