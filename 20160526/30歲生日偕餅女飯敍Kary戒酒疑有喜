【銅鑼灣】人妻吳雨霏（Kary）去年嫁「網球王子」洪立熙（Brian）後，仍與以前Cookies的一班好姊妹不時相約敍舊，前晚鄧麗欣（Stephy）和區文詩（Angela）為她預祝下月9日的30歲生日，但當晚見Kary的舉動，疑似有B！
老公親自接送
前晚9時許，本報記者在銅鑼灣的意大利餐廳發現三女，Kary的枱前有一壺熱茶，Stephy和Angela就各自一杯酒，滴酒不沾的Kary發現記者，表現慌張避鏡頭，三女齊擺單手托腮遮面甫士。之後Kary叫埋單以信用卡找數，Stephy和Angela即叫回侍應，兩女各自簽卡埋單分簽兩張單數目分明，Kary步出餐廳時見她着平底鞋，老公Brian早已揸車在門外等接老婆，他們還送Angela返屋企，Stephy則駕車離去。
缺席Miki婚禮
由於Kary飲熱茶、着平底鞋、老公接送，加上日前楊愛瑾（Miki）在峇里舉行婚禮，Kary缺席，種種迹象似有喜，昨日記者致電向Kary恭喜，問到是否有BB？她說：「吓，唔係呀，噚日慶祝我生日啫。」至於為何飲熱茶？Kary說：「我哋個個都冇飲酒呀。」是否未夠三個月唔講得？她說：「梗唔係啦，未有呀，我哋未有plan住。」問到缺席Miki峇里婚禮，是否有喜不方便搭飛機？Kary說：「唔係，因為要拍廣告，所以冇去到，等佢返嚟再請佢食飯。」有否計劃幾時做父母？她說：「順其自然啦，我哋都享受二人世界先，冇又OK，有就開心，恃住年紀仲後生，咁咪享受吓先囉，因為冇人催我哋，所以未有好急。」至於生日願望就是開開心心，身體健康。而Stephy在社交網留言祝福：「終於等到你都三字頭喇，歡迎！」正在度蜜月的Miki則在Instagram貼短髮新相，指很喜歡自己的新髮型。採訪、攝影：梁繼光、羅德光