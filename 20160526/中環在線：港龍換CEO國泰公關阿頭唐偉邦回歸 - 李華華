國泰航空（293）嘅行政人員制度好似政府政務主任，經理以上嘅中高層職位，通常做幾年又調一調，要大家周圍去不同部門工作，公司每年5月都會公佈新一輪人事變動。新近聽聞，曾做過港龍航空行政總裁（CEO）、𠵱家做緊公關部阿頭嘅唐偉邦（James）竟然又調返去港龍做CEO。
現任CEO或選立法會
James曾經喺2009至2011年出任港龍CEO，之後被調返去國泰做收益管理總經理，2014年初，周融太太張風婷（Chitty）原本做緊國泰公關部一姐，但佢忽然辭職，離開工作27年嘅國泰，於是就由James調過去頂上，估唔到做咗兩年左右，佢又被調返去港龍做CEO。做CEO都有得翻兜，認真少見，唔通國泰同CY政府一樣，冇乜人可以幫到手？James調返去港龍做CEO，咁現任港龍CEO丘應樺又去邊度呢？查實丘應樺都係2014年夏天先至開始做呢個職位，佢1982年加入國泰，至今已經有34年，佢以前做過港龍地面服務同國際事務總經理，喺航空界應該都有一定人脈關係。聞說，佢暫時冇新職務，被人安排放假。無端端放大假又冇新職，唔通佢犯過大錯？非也非也，睇番港龍過去兩年都冇乜大鑊嘢，話唔定佢係被國泰委以重任，有更重要嘅任務都未定，今年係立法會選舉年，乜嘢事都可能發生，話唔定佢準備挑戰立法會航運交通界議員易志明呢。李華華mailto:LiWaWa@AppleDaily.com