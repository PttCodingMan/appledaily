台灣天團五月天前晚喺紅館舉行第4場騷，中途有歌迷突然喺台下向女友求婚，影響正在預備唱歌嘅阿信，阿信愕然話：「求婚？紅館的工作人員很辛苦，要驗票要維持秩序還要當證婚人……那你們忙你們的，我們唱我們的。」不過，事實上五月天嘅演出節奏被打亂，怪獸同阿信講：「他要你證婚耶！」阿信為難話：「嗯……那要加錢！」怪獸搞笑話：「加錢嗎？啊，那我們其他四個也都可以！」之後怪獸仲話要送《你不是真正的快樂》畀準新人，阿信更抵死話：「伍佰有首歌很適合，叫做《痛哭的人》！」擾攘一輪後，瑪莎話：「今天一定會超時的啊！那麻煩一吓，等一下超時的費用，找那兩個人要。」阿信話：「對不起，五月天沒有見過大場面，第一次看到求婚，有點被嚇倒，大家以後不要再嚇我們好嗎？我們不知道會做錯甚麼，很可怕！讓我們用一點點時間整理情緒。」之後五月天才繼續演唱，最後演唱會真係超時完場。
阿Sa：開心事
事後求婚男到facebook群組發問，想要求婚一刻嘅相，但隨即激起大批五迷怒火，狠批求婚男唔尊重五月天，又令其他觀眾聽少咗歌：「等咗睇五月天兩年，老實講，我連去廁所睇少一秒都唔想，你喺度求婚，感到你有啲自私！」噚日本報向大會了解，發言人話前晚11點45分前完場，被罰萬零蚊。而前晚有份睇騷嘅蔡卓妍接受訪問話：「開心事嚟嘅，唔好阻大家太耐時間，都OK嘅，希望幸福快樂。」撰文：馮仁昭