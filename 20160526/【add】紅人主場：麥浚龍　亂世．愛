麥浚龍（Juno）近年專注創作，出道14年，歌曲風格越趨成熟，更造就了強烈的個人風格，由當年的《耿耿於懷》，到12年的《念念不忘》和謝安琪合唱的《羅生門》愛情三部曲，成績令人刮目相看，7月即將推出新專輯《Evil is a point of view》，題材觸及道德、性、大愛、人性的陰暗面等不同層次，繼續以歌說故事，這些年來專心創作，默默耕耘，蛻變成為今日的Juno 2.0。撰文：顏英儀攝影：郭賢興攝錄：林德雄、陳志嵐化妝：Khaki Yan 髮型：Sam Pan of La Mod麥浚龍18歲出道時染金毛形象似MK少年，到今天剃了光頭、留了一把長長的鬍鬚，闊袍大袖的穿衣風格，滲出點點禪味，散發出一股讓人平靜、沉穩、內斂的個人氣場，人大了，改變了。Juno近年在音樂上創出一個自我風格，上年7月與人妻謝安琪合唱的一首《羅生門》被網民瘋狂洗版，點擊率累計過千萬，最近就忙於籌備新碟《Evil is a point of view》，繼續以歌說故事，「我唔單止係一個歌手，我想用音樂講故事，有一日我諗起『離經叛道』呢四個字，想寫一個有關和尚同比丘尼嘅愛情故事，而兩人嘅前半生係劊子手同雛妓。」
大膽露骨
專輯題材有關道德，觸及性敏感題材，大膽露骨，是一個極具爭議性話題的悲劇故事，由林夕和周耀輝兩大填詞人寫出一個個淒美的故事，歌曲有深度亦有張力，大碟共收錄11首歌，就像追看連續劇，結尾一首歌同薛凱琪合唱的《結》，「當然結局係悲慘嘅，最後和尚壯烈犧牲，而比丘尼就懷有和尚嘅骨肉，我想喺黑暗嘅悲劇中帶一個希望。」音樂以外，Juno 12年拍電影《殭屍》做導演，向80年代港產殭屍電影致敬，事隔4年準備開拍新戲《風林火山》，Juno說：「殭屍片同警匪片都係香港根深柢固嘅文化，講故事唔係得一種模式，視乎你嘅切入點，想用我嘅角度拍警匪片，今次係合拍片，所以規模比《殭屍》大好多，我都係新導演，一邊做一邊學，等劇本審批完就會開拍，所以好多嘢做，都想做紅館演唱，不過時間分配係最大嘅問題。」
亂世創作
市道差，音樂同電影業亦同樣低迷，但Juno卻見到希望，「大家都可能覺得香港電影同音樂冇以前咁輝煌，但我覺得喺亂世先可以探索到更多題材，我哋唔應該保守地做前人做過嘅嘢，每個artist嘅創作空間同樣咁大，我都係盡力做好我嘅工作，過程辛苦但帶畀我無限快樂。」
不信婚姻
Juno與混血女友戴庚玲（Janine）拍拖多年，早前被讀者偷影到二人在京都嵐山泛舟，好不浪漫，不過結婚生仔大計就似乎不在他的人生計劃內，奉行不婚主義的Juno說：「我其實好相信愛，相信所謂天長地久嘅愛情，但我唔相信婚姻，因為我覺得世界上有好多段婚姻都有機會係唔牽涉到愛，所以由細到大我都不特別希望成家立室，我喺屋企排行最細，唔識得處理小朋友，要我揀，寧願選擇一個混亂、有300人嘅片場，多過想同一個小朋友相處3個鐘，我會唔知點算，所以我未必會係一個好好嘅爸爸。」
我不是潮人
Juno經常被稱潮人，但他卻不認同自己是潮人，「其實我唔係站喺潮流最前，曾經我都有着過某啲服飾或者喜歡過某啲顏色，人大咗慢慢知道自己嘅喜好，我好怕窄身衫，會覺得有壓力，會被規限，我鍾意嘅衫係有一種形態，鍾意黑色、淡色，舒服最緊要，其實衫係你生活嘅一部份，例如我戴嘅手繩腳繩，我唔當佢係飾物，佢係一種記憶，代表了某年某月嘅我，因為我鍾意去唔同地方，遇到啱嘅會買，戴咗就唔除，沖涼瞓覺都戴住，做呢一行日夜顛倒，最容易忘記時間，有時會忘記自己去過邊，所以用呢個方式記低。」
更多精采時尚內容，盡在 http://add.appledaily.com 。