人民幣力量吸引唔少海外球星同教練嚟中國搵食，但搵得快錢就預咗份工做唔長，中超開季只係11場，就已經有山東魯能嘅文尼施斯、江蘇蘇寧嘅彼得斯古等教練下台，中甲方面，港腳吳偉超同基藍馬效力嘅天津權健都大變天，前意大利隊長簡拿華路（上圖中）周三宣佈接任教練，希望扭轉球隊近期頹勢。
據報前國足成員李瑋鋒出任天津副總經理後，同前巴西國家隊教練盧森貝高等巴西幫鬧不和，搞到戰績低迷，𠵱家僅以四勝四和四負排第九位，要升上中超就好困難，結果盧森貝高亦都下台，前西維爾前鋒路爾斯法比安奴，中場謝臣等三名外援都想離隊，估計天津要畀過千萬美元解約費。天津呢個爛攤子就由大簡接手，周三佢喺自己twitter宣佈出手教權健，大簡之前就教過中超班霸廣州恒大，算係有啲經驗；另外，山東魯能周三亦宣佈，搵前史浩克04、富咸教頭馬加夫接任教練。