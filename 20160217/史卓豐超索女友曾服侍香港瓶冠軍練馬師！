呢兩日氣溫又急降到攝氏10度左右，雷神莫雷拉一見到記者，就狂話好凍，不過佢補充周三晚(17日)出賽嗰陣，估計都有12、13度，比起上個月24號賽事得3度好好多，無論如何感覺都唔會太惡頂。雷神就話凍冰冰，但「小鮮肉」騎師史卓豐就成個人暖笠笠，仲四萬咁口，事關佢今年22歲生日期間過得好開心，老竇史科贏「雲呢拿」，佢就勝出「你好馬」，更與老竇「安闖」串Ｑ，而豐豐的靚靚英國籍女友Hannah，專程飛嚟香港探班，更成為焦點。同樣22歲的Hannah，唔止生得清秀可人，原來佢對賽馬運動亦有一定認識，曾經擔任英國著名練馬師鄧樂普嘅秘書1年幾，鄧樂普曾有「紅色禮物」勝出2012年香港瓶，史卓豐同Hannah大家有共同嗜好，唔怪得咁投契。豐豐啱啱喺情人節爆完「你好馬」，今期(17日)部份座騎亦有實力，好似第四場隻「事必獲利」曾經喺谷草1650米獲得季軍，由於騎開嘅梁家俊停賽，所以改由豐豐接手，今場「開心駿馬」同「信是有緣」兩匹熱門快馬，有可能拉快步速，對後上嘅「事必獲利」好有利，隨時有意外驚喜，造就Hannah同豐豐一對情侶，再次喺凱旋門晒恩愛。