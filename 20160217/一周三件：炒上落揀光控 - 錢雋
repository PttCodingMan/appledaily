光大控股（165）揸住光大證券（滬：601788）嘅權益市值，超過200百億元，光控PB，比起其他主打內券，平咗一半。光控到上年6月尾每股NAV近24元，現價15.46元，0.64倍PB，已經平過2008年海嘯慘淡期對應嘅0.7倍PB，同中港有直接關係嘅98年亞洲金融風暴0.86倍PB。不妨時光倒流，唔計上年上半年中港瘋牛，資產大增值因素，用光控2014年每股NAV 20.8元計數，現價都係得0.74倍PB，貼近08海嘯PB，比98風暴折讓近13%。而場內專業預估，光控今年得0.6倍PB。
增值潛力高
光控揸咗光大證券29%，後邊光大證券，呢轉一樣跟足A股插水，8個月跌咗近60%，就算係咁，光控揸住光大證券權益等值約220億港元，幾乎等於成隻光控。後邊光大證券，同期1.7倍PB、廣發（深：000776）1.49倍、海通（滬：600837）1.4倍、華泰（滬：601688）1.38倍，中信（滬：600030）1.3倍。光控比起呢批行家，PB平咗一大截。又之前講過，報載光控母系一直等時機整體上市，其中一個可能性，係光控所揸呢批光大證券股權，賣番畀阿媽，光控係有潛在肥仔增值機會。又當光控只係上番98年風暴期0.86倍PB，現價講緊要升33%到20蚊樓上，呢個PB水位，都未追到任何一隻內券。呢轉個市chok爆，光控成交又唔多，噚日都係得3,277萬元（市值得光控一半嘅國泰君安（1788），成交額都講緊5,733萬元）。所以，睇位輕輕一注，喺光控近兩個月14.3元到16元嘅橫行平台，炒住上落先。錢雋細價股專家本欄逢周一、三、五刊出