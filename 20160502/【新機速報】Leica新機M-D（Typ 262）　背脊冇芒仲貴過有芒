Leica新機Leica M-D（Typ 262）正式公佈，搶眼外形引來影友討論，皆因它是一部「冇芒」相機。機身上下一個屏幕都冇，機背為一個ISO轉盤，機頂和機底都會用上銅製質料，無論外形和用法都充滿復古菲林魂。性能和過往的Leica M（Typ 262）相約，一樣用上全片幅2,400萬像素CMOS感光元件。Leica之前已出過冇芒數碼機M Edition，當年為慶祝M系列推出60周年只限量推出600部，售價18,000美元，約140,000港元。而M-D（Typ 262）算是較親民的冇芒Leica，會在5月推出，售價5995美元，約46,500港元。有趣的是上一代有芒的M（Typ 262）售價是5195美元，約40,300港元，冇芒新機貴六千左右，多了靜音快門、銅製質料，以及最重要的型格和態度，值與不值？就留待用家們討論了。記者：司徒港燊