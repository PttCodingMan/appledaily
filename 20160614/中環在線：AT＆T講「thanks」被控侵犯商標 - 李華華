正所謂禮多人不怪，「多謝」與「唔該」當然係要經常掛在口邊，不過美資大行花旗似乎另有諗法。據《金融時報》報道，花旗正起訴美國電訊企業AT&T，皆因AT&T講「thankyou」侵犯花旗商標。話說過去12年，花旗以「thankyou」品牌推出一系列信用卡推廣計劃，舊年4月，AT&T成為合作夥伴，與花旗推出一張聯營卡。去到上周五，花旗忽然向曼哈頓聯邦法院入稟指，本月已同AT&T分道揚鑣，但AT&T仍然用「thanks」同「AT&T thanks」等宣傳語，可能令消費者造成混淆，侵犯花旗商標與權益，要求法院剝奪AT&T使用「thanks」及「AT&T thanks」嘅權利。呢單案認真耐人尋味！