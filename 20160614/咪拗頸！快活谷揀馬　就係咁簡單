禮拜三(15日)谷草賽事用B欄，睇番最近5月18日同一移欄九場賽事，總共有七匹頭馬乃守前三位入直路下建功，其中「欖球鑽石」、「海之濤」及「睡德福」放頭帶到，另有「發明小子」、「勁豐裕」及「永旺年年」守貼欄包廂位勝出，此外，中內檔包辦所有頭馬，一檔馬入Q率更超過五成，故此具前速之內檔馬要優先留意。今戰列陣馬中，第三場「八運」跑谷草B欄一次即勝，亦係全場唯一曾在此移欄上名之參戰馬，憑較佳場地性能及3檔之助，有力爭勝。另外，第八場「駿將」上仗正是於5月18日谷草B欄賽事上名，等番同一移欄再跑，有運抽得三檔好位，可食尾糊。