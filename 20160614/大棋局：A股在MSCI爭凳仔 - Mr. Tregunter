A股納入MSCI新興市場指數有個概念必須知道，就係玩爭凳仔時，出現如電影《少林足球》六師弟衝過嚟吮蛋嘅情境，A股就係六師弟。因為當A股納入該指數，最終整個中國股票板塊會佔該指數約40%。六師弟殺入，自然會有其他國家股票被排擠出去。MSCI將於今日（6月14日）公佈新興市場指數會否納入A股。現時中國股票佔該指數24.36%，但只包括香港及美國上市嘅中國股票。一旦納入A股，整個中國股票板塊會佔該指數40%。受「六師弟效應」牽連，被排擠得最多嘅地方會係南韓及台灣。南韓股票佔比將由現時15.3%削至12%；台灣則由12.35%削至9%（見表）。A股唔係會唔會入MSCI指數嘅問題，而係幾時入嘅問題。在中國立場，開放A股市場係國策一部分，因為人民幣要國際化就要有人用。中國賣乜嘢可以令人唔用人民幣唔得？現階段係任何嘢都唔可以，唯獨中國資產可以。所以推A股入MSCI指數、搞中國黃金期貨、發行離岸人民幣債券，都係要人養成用人民幣習慣。在外資大戶、基金立場，A股市值6.1萬億美元，咁大塊餅點可以冇份食。現時阻礙A股納入MSCI指數主要有四樣嘢，第一係股票亂停牌問題，股市升就冇問題，跌就話唔玩住。其二係資本流動問題，中國現時只透過QFII、滬港通等開半隻門畀外資進出，外資當然會驚你突然落閘，有入冇出咪死。其三係對沖問題，自去年夾硬嚟唔畀人做淡後，內地股指期貨個場已被玩謝，持倉長期低到得幾萬手，已等同廢咗。其他國家發行A股衍生工具亦要中國審批，令外資難對沖。其四係受益人所有權問題，中國根據國稅函（2009）47號文件對QFII收稅，但QFII受益人身份仍然未定，影響外資計數。上述問題未解決，今年MSCI納入A股機會相信唔高，或只求其納1%做樣。Mr. Tregunter本欄逢周二刊出