雷神莫雷拉仍停賽，周三(15日)快活谷八場夜賽，邊個騎師最搶手？潘頓只係得5匹座騎，羅理雅仲慘，全晚兩駒咁大把，最受歡迎的原來係蔣嘉琦，係唯一騎足8場嘅騎師，連蔡約翰亦首次同佢合作，將「滿堂紅」交予嘉琦操刀。嘉琦戰馬唔止數量多，質量亦都好好，八駒中竟有7匹係上仗跑獲前四名之馬，近績近態當然有保證，其中最值得重視乃第4場三班1650米之「睡德福」，本身乃南非1600米一級賽好望角堅尼冠軍，抵港後適應較遲，直至近兩仗開始反彈，喺同程谷草一哩取一冠一季，論馬底質高有卡士，仍喺三班只孭120磅，絕對有力連捷。仲有第8場二班1650米之「駿將」亦要重視，上仗同程配嘉琦排10檔跑第三，只輸條頸，亞軍「勇駒」再出補中取勝，可見水準高，今次「駿將」3檔好得多，睇嚟嘉琦做騎師王，機會應該好大。