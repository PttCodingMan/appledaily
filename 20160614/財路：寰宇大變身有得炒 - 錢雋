寰宇（1046）總市值得1.6億元、0.2倍PB，電影媒體行家當中，寰宇PB又至平。而嚟緊月尾，寰宇SGM議決改名做「寰宇國際金融」，又有得炒變身。寰宇今年3月十合一，現價0.89元，喺八年底。粗略計數，寰宇現價比上年中供股價，潛水55%，就算計埋4月配股攤薄，寰宇家陣NAV都有4.5元，寰宇現價PB得0.2倍。場內電影媒體瓣數，阿里影業（1060），家陣2.4倍PB、星美控股（198）1.4倍，而PB仲喺1倍樓下嘅行家，有橙天嘉禾（1132），家陣0.8倍PB，漢傳媒（491）0.74倍，寰宇就算比起漢傳媒，PB都平咗73%！又寰宇家陣市值得1.57億元，而集團到上年尾揸現金1.84億元，連埋4月配股，現金2億元，又就算減埋CB債項，集團家陣淨現金應該挨近1.25億元。寰宇市值，幾乎跌到淨現金水位，爆殘。又寰宇除咗原有電影文化瓣數，呢期拓展埋證券經紀，同證券投資等瓣數，集團兼喺嚟緊29號SGM，議決通過改名，寰宇玩大變身，亦得。數咁計，就當寰宇翻一番到1.78元，都仲係得0.4倍PB，依然係至平嘅電影股，又到時集團總市值3.2億元，真係殼價不如。唯一考慮，寰宇若果有資金需要，係以乜形式進行，所以，咪博命。錢雋細價股專家本欄逢周二刊出