如無意外聯儲局9月前最少再加一次息。自去年末啟動加息周期，三日唔埋就見各聯儲局委員「貢」出嚟表達意見，而主席耶倫會講句模稜兩可說話鎮場，好似打地鼠咁將各人意見打返入窿。但近日耶倫唔再打地鼠，而係講未來數月可能加息，咁就係堅。這兩年耶倫向市場傳遞嘅訊息可概括為：「加息呀？你愛要出聲先得㗎，市場愛我就加息，市場唔愛我當然唔加息。睇數據，無理由市場話愛我唔加息，市場唔愛我加息㗎嘛。」耶倫或許唔想做唐三藏，但喺加息問題上慎之又慎，只因係非常害怕重蹈覆轍，尤其2016呢個年份。金融海嘯後唔少經濟學家將當時情勢比作1929年的大蕭條，經濟發展如日中天時，各類資產炒爆，原材料價格輪流破底，市場需求急劇下滑，大量商品滯銷，牛奶要倒落河，木材擺到爛，整個社會經濟陷入停頓。8年後嘅1937年，聯儲局眼見經濟似乎復蘇，開始加息，但事後證明聯儲局睇錯市。1937年美國經濟二次衰退，道瓊斯指數再次腰斬一半，直到兩年後各國頂唔順打第二次世界大戰，所有嘢炸爛重新嚟過先真正擺脫大蕭條。美國股市害怕7年之癢，唔少經濟學家統計近代經濟周期亦約為7至8年。1929年大蕭條發生後，直到1933年美國總統羅斯福上場實行新政「Roosevelt's New Deal」，經濟始有復蘇迹象；同一時期太平洋彼岸，1931年日本發動九一八事變，正式侵略中國，日本QE之父高橋是清亦實行量化寬鬆。直到1937年美國陷入二次衰退，日本發動七七事變，德國蠢蠢欲動。那個年代，先係真正嘅大時代。咁啱得咁蹺，美國另一鑊二次衰退亦距爆煲後8年。1973年布雷頓森林體系瓦解，美元同黃金脫鈎，美國出現惡性通脹。70年代末美國經濟有復蘇迹象，1981年聯儲局主席Paul Volcker將聯邦基金利率加到20%先將通脹鎮住，所以香港亦喺該時期出現供樓供20厘情況。結果美國再陷入二次衰退。2016年距2008金融海嘯8年，亦係聯儲局認為要加息嘅時候。殷鑑不遠，2008年爆煲後，既然已有經驗，隔年各國即印錢救市。但印錢只係將資產價格晾住，整個社會嘅經濟結構並無改善。而且由聯儲局停QE開始，各類大宗商品陸續打回原形，跌返去2009年價格水平。耶倫上場前提出要將美債孽息曲線拗上及美國唔可以重蹈覆轍等目標，重蹈覆轍就係指過去二次衰退經驗。現時美國經濟數據雖然比各國靚仔，但只係各國更衰，睇唔到有咩結構上轉變令美國恢復昔日光彩。尤其今次為避免重蹈覆轍，全世界已將債務推到頂峯。聯儲局步步為營係咪就可以逃避循環？其實歷史話畀我哋聽係冇可能。Mr. Tregunter本欄逢周二刊出