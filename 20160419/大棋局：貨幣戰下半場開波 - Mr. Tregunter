各國滙率政策之風向已經轉變。兩次G20會議有明顯分別，2月上海G20會議後，20國聯合表態唔會頂爛市，曾經令人懷疑係咪好似1985年咁，喺枱底下講掂數之《廣場協議》。事隔一個半月，喺美國華盛頓IMF總部開嘅另一次G20會議，陸續有國家表示唔想自國貨幣升值。上海G20會議後，市場揣測各國滙率唔頂爛市，即係封底，所以多國貨幣同步轉強；華盛頓G20會議後，開始有國家出聲唔想自國貨幣再升值，即係封頂。但由於有上海G20聲明在前，各國貨幣立即大貶機會唔大，會橫行拉鋸一段時間，類似期權炒鐵蝴蝶情況，直到有人偷步。新加坡雖唔係G20成員，但係亞洲區最重要嘅金融中心之一。貨幣穩定有利金融中心地位，因可慳番唔少交易成本，就好似去賭場，如果籌碼兌換率日日大上大落，咁點玩？所以新加坡嘅貨幣政策唔常郁，郁親都係外圍環境有大變動，例如08年金融海嘯。近日新加坡出手唔畀坡紙再升值，日本多次出聲關注日圓升值問題，連本來話人民幣冇貶值基礎嘅中國，亦開始轉口話人民幣高估。據《金融時報》報道，中國人民銀行行長周小川接受《財新周刊》訪問時，提到人民幣指數被高估12%。另據路透報道，中國人民銀行副行長易綱亦開聲講唔希望人民被嚴重高估。一個講唔夠，要正副行長兩個一前一後出聲，就係驚你唔明，準備做嘢。衡量一隻貨幣有冇被高估，最常用嘅方法係瑞典經濟學家Gustav Cassel提出的購買力平價。購買力平價嘅原理，簡單咁講，就係兩國貨幣雖然喺國際間滙率唔同，但折算成買一件貨嘅購買力時，應該差唔多。典型如巨無霸指數，香港一個巨無霸約20蚊，美國一個巨無霸約5美元，俄羅斯一個巨無霸約90盧布。理論上20港元應該等於5美元，同時等於90盧布，如滙率大幅偏離購買力，就係被高估或低估。但認真睇就發覺唔對路，唔同國家經濟發展程度唔同，美國紐約賣嘅巨無霸亦會貴過華盛頓，因為地價、人工、運輸成本，乃致國人喜好唔同等。所以購買力平價理論再深入研究落去，慢慢演化出均衡滙率理論。其中一種均衡滙率理論係行為均衡滙率（Behavioural Equilibrium Exchange Rates，BEER），根據BEER計法，CFETS人民幣滙率指數現時合理值應該係85，但家陣係97.38，人民幣被高估12%條數就係咁嚟。問題重點係，滙率係相對，呢刻計出嚟話高估12%，唔代表貶值12%就搞掂。期間若各國頂唔順再玩貶值，條數就會順住向下移。剛過去嘅星期日，產油國多哈談判失敗，凡係呢種冇大佬話事要各國自己拆掂數嘅談判，唔係三幾次可以傾得成，滙市亦一樣，貨幣戰下半場家陣先開波。Mr. Tregunter本欄逢周二刊出