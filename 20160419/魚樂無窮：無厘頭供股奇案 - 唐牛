旭日企業（393）上月底宣佈上市以來首次供股，二供一集資4.6億銀，供股價0.9元。尋常股份供股絕不出奇，但發生在旭日身上，令唐牛有點詫異。呢隻由牛仔褲大王楊釗揸fit嘅老牌服裝股，財政狀況出名穩健，最新業績顯示，扣除負債後現金多達5億銀，比今次供股金額還要多。究竟葫蘆裏賣甚麼藥？可從兩個角度考究。 角度一︰低價增持。假設供股冇散戶參與，包銷商楊氏兄弟，持股可由原來40.5%大增至60.2%，相關人士持股更可達78%。旭日每股NAV高達1.96元，如果成功爭取，變相半價增持，着數到暈。 角度二︰多元發展。供股通告指，集資所得一半用作還債，另一半作投資用。旭日去年底曾表示，有意染指證券投資，同深港通有冇關呢？要靠大家想像了。 低價增持令貨源歸邊，多元發展可加強盈利動力，有利炒作。旭日下月初截止接納供股，話唔定係發力上爆之時。唔信？望一望之前推介嘅品質國際（243）吧！唐牛 https://www.facebook.com/tongcow88 本欄逢周二、四刊出