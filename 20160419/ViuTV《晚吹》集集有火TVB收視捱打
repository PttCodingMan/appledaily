【電視執位】面對進擊的新電視台ViuTV，無綫慣性收視終於有所動搖，上周黃金時段收視全線下跌！ViuTV於深宵播出以低成本製作、話題十足的《晚吹》系列成功搶灘，上周六及日逼到無綫《晚間新聞》跌至單位數收視。前晚《晚吹──總有一隻喺左近》再成網上熱話，被鬧「賤男」的嘉賓周永恒中途爆粗離席，主持陳淑蘭（蘭子）昨笑住感激：「全靠佢走咗出去，唔係節目邊會咁有noise！」
自ViuTV開台後，其節目都為觀眾帶來新衝擊，有人說「接受唔到」，亦有人說「好過癮」，但無論好與壞，收視與話題已成為焦點。據最新出爐的收視，上星期無綫黃金時間面對新對手ViuTV進擊，收視即告下跌，連人妻Kay（謝安琪）首次擔正拍劇的《殭》，開播平均亦只得23點（約149萬觀眾）。不過最值得注意的是，平時周末無綫《晚間新聞》平均都有雙位數收視，但上周六和日，面對ViuTV節目《晚吹──真PK》和《晚吹──總有一隻喺左近》夾擊，《晚間新聞》僅得平均7.5及7.3點（約47萬觀眾）收視，差不多跌了一半。無綫新聞一向被嘲「是是旦旦」，據知ViuTV是策略性將深宵清談節目追住無綫新聞去打，逢周三至周五晚上11時播，周六及日則於11時半播出。該節目成本一定比劇集製作低，連主持、嘉賓、幕後及搭景等，預算每集只需4至6萬。今次ViuTV都可說是不費吹灰之力，成功搶攻無綫《晚間新聞》時段。
用錯英文𤓓爆
繼《真PK》後，由陳淑蘭主持的《總有一隻喺左近》預告片已充滿火藥味，嘉賓周永恒未錄完節目已嬲爆講粗口說：「X！昆X我上嚟！仆X嚟㗎！你攞住本雜誌睇到我嘅嘢嚟害我。唔X玩，走！」該集前晚播出，周永恒自爆有幻想玩3P，蘭子與另一嘉賓陳莉敏（QQ）在節目中不留情面直指周永恒是「賤男」，蘭子說：「你接受人訪問唔止一期、兩期，一係唔係賤格，係笨X，係唔係先？中咗一次，仲要中幾次？」試圖反擊的周永恒不斷拋書包講英文，可惜「shuffle」、「execute」全部用錯晒，周永恒尷尬說：「我讀到中四㗎咋！」周永恒昨在社交網再反擊，貼出ViuTV的邀請短訊，並指節目原以「探討人性黑暗面」，怎料錄影才知改題說「賤格」，令他中伏，之後又貼圖：「永遠不要為別人的無情、無禮、無知，阻止成為最好的自己。」其分居太太趙頌茹在微博似有所指：「噓！」一聲，她以短訊回覆：「唔好對號入座，隨意post張相啫。」
接受網友批評
蘭子雖然夠「薑」，但亦有網民批評她說話太多及欠缺中立，蘭子昨在電話說：「好多謝佢哋，無論支持或批評都好中肯。我把聲的確係又大又尖又巴渣，幾討人厭，我都明白有呢個問題。」對於周永恒反擊指被擺上枱，她解釋：「據我所知佢原本係同劉馬車同一集，但佢話劉馬車上，佢就唔上，所以調咗（題目）。」雖然蘭子覺得周永恒是賤男，但仍要感激對方：「其實我對佢真係冇嘢，全靠佢走咗出去，唔係節目邊會咁有noise吖！」ViuTV發言人王小姐昨回覆指周永恒看片後極之滿意內容，然後答應補拍事後感想。另外，通訊事務管理局指《真PK》和《殭》分別有1宗及3宗投訴，前者被指低俗不雅，後者則暴力血腥。採訪：嵐山、魯吉、皓騫