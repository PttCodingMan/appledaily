超級英雄電影長拍長有，就算唔係套套有口碑，但票房都一定有保證，連最近飽受劣評嘅《蝙蝠俠對超人：正義曙光》，全球票房都超過8億美金（約64億港元），難怪DC趕住咁拍「正義聯盟」角色電影，試圖趕上Marvel「復仇者聯盟」步伐。呢類電影望落好受歡迎，但隨住班superheroes湧住咁上映，觀眾又分唔分到邊個打邊個？ 記者揀咗幾位知名度比較大，以及嚟緊會喺大銀幕出現嘅Marvel/DC人物畀途人辨認，有啲反應都幾出人意表，其中一位就認錯死侍係勁揪俠 ，另一位睇開超級英雄電影嘅許同學就話：「有啲角色比較相似，咩Quicksilver同Flash ，依家會睇咗預告，鍾意先入場。」
超級英雄Cosplayer Chris Chan就覺得Marvel打造角色手法勁過DC，「好似Marvel咁樣，羅拔唐尼（Robert Downey Jr.） 可以做到令人覺得佢就係Tony Stark，但ＤＣ就做唔到呢樣嘢。」佢仲話越多呢類電影，對佢呢啲「Sci-Fi」(科幻)迷係好事嚟！