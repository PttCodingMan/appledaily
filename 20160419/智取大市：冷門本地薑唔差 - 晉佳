炒風一轉弱，去到4月下旬、5月呢啲淡季時間，即使唔大跌，交投薄弱之下，都可能只有少部份股份有得升，其中，個別冷門或低殘本地薑，就係逆市升的小眾，你睇大快活（052）能夠接連破頂，已屬一例。要能夠悶市有進攻力，選股首要揀基本因素良好，次要係唔受中國經濟周期影響，除咗大快活之外，近期剛剛轉強嘅有彩星玩具（869）。彩星玩具其中一個重點係現金多，根據年報，彩星玩具舊年底手頭現金8.77億元，並無計息負債，淨現金相當於每股0.72元，佔股價四成。舊年冇咗忍者龜電影支持產品銷售，彩星玩具業績自然較大豐收嘅2014年下跌，按年減少28%，至15.51億元；純利下跌43.8%，至2.76億元，表現都唔算太差，每股盈利成22.62仙，即係扣除淨現金後嘅市盈率只有5倍。另外，舊年經營現金流減少咗，全年都仲有3億元，扣埋5.4厘嘅股息率等等，全年淨增加現金9,170萬元，長遠繼續做現金牛，現金越嚟越多。呢類股唔會好刺激，勝在悶市之下，唔會太chok，keep住有穩升表現，但彩星玩具每逢成交增加，升完一棍震一震，到時就有位低吸。呢類股可以形容為升得比較快嘅電能（006），咪話電能好差，其實佢最近3個月升差唔多兩成。晉佳 http://facebook.com/advanceguy1 