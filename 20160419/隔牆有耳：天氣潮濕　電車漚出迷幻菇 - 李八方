噚日網上廣傳一張「電車生菇」相（圖），喺西環變幻時facebook群組上載相片嘅網民Cody Cody話，「生菇」電車係62號車，唔知大家有冇留意到？點解會生菇？網民一致認為潮濕天氣所致，仲有人話之前見過類似情況，呼籲大家唔好拎嚟食。
食落肚會失控狂笑
電車公司回覆話，噚日電車出車前嘅每日例行檢查中，發現有體積少於5毫子嘅兩棵菇喺車廂，已即時移走，並檢查其他位置確保冇生菇。而電車公司前日檢查中未有發現類同情況，相信生菇皆因潮濕所致，因應近日天氣會加強檢查，以往未曾發現生菇事件。《香港01》搵咗真菌學專家鄧銘澤辨認，話呢隻菇類品種為「綠褐裸傘」，毒性好強，如果市民唔小心食咗，一粒鐘內會出現頭痛、肌肉無力、噁心等，之後甚至出現視象扭曲、無法控制咁笑以及有幻覺，1至2粒鐘後更會出現時間感錯亂，要2至4粒鐘後幻覺先逐漸消失，好得人驚。
識睇睇留言
Gordon Chan：唓！電車公司綠化車上計劃啫Grace Yim：專家話係迷幻菇嚟㗎！快搶！Peter Wong：嗰啲唔係蘑菇，係靈芝嚟㗎，吉兆呀…Tom Law：遇到啲強國野人隨時摘返屋企牛油焗。Beany Tse：電車牌冬菇！資料來源：《蘋果》facebook