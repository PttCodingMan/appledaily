美國就業、通脹數據已經達標，但聯儲局繼續走數，將今年加息預期4次改為兩次。又話貨幣政策跟數據行，明明數據靚仔，聯儲局睇到乜嘢，害怕乜嘢，要再次玩彈弓手？通脹數據有4隻，CPI、核心CPI、PCE、核心PCE。先講CPI同PCE，CPI就係我哋最常見，以一籃子商品按唔同權重計出的通脹率；PCE則從消費者角度，以消費者使幾多錢買嘢去衡量通脹。數據係死，人嘅行為係生，樓下牛腩河大幅加價，我可能會走去旁邊食意粉，PCE就係反映呢樣，所以聯儲局比較關注核心PCE。而所謂核心CPI，即扣除食品、能源；核心PCE，則扣除受季節性因素大幅波動項目，通常亦係食品、能源。美國2月CPI同比（即和去年比較．下同）1%，核心CPI 2.3%；1月PCE 1.3%，核心PCE 1.7%。可見若非扣除食品、能源價格，通脹早已達標。雖知道油價由過百美元插落嚟，現時腰斬一半都唔止，而油價相信已見底，或許之後仍有三底、四底，但底部即附近。油價呢種跌法，一反彈係隨時彈一個開，即50美元左右。所以美國現時計通脹嘅基數非常低，油價彈一個開，無論CPI定PCE都會急扯。
減慢加息留退路
成熟嘅央行政策，要領先經濟，預見有乜問題着手為之，而唔係出問題後先頭痛醫頭腳痛醫腳。當通脹回歸，尤其能源價格見底回升所帶嚟嘅影響已可預見，則美國唔可能等到通脹長期超過2%先話加息。央行政策若落後於經濟，被經濟帶住走，就會焗住出招，越出越辣先㩒得住，簡單地講即到時先加息，幅度會大、次數會急，如此則會損害經濟穩定性。但有一個迹象去年尾已隱現，相信係呢樣嘢令聯儲局有顧忌，就係美國嘅租金及醫療費用持續攀升。經歷過08年金融海嘯，美國人見過鬼怕黑，自住物業持有率不斷跌，寧願去租樓，呢種情況會扯高租金。同香港一樣，當樓市急升時租金唔會點郁，隔一排租金就會扯起，因為突然有大量人賣樓轉租，所以租金比樓價滯後。經濟如果真係好，人工加得快過物價，加價使乜驚。但經濟如果麻麻地，物價升得快過人工，尤其租金、醫療呢類相對大額支出有排擠效應，會令消費減少，則反過來令經濟再次減速甚至衰退。最明顯係，今次聯儲局再將美國GDP增長下調，通脹卻挾緊上嚟，喺咁嘅情況下拖長加息步伐，聯儲局害怕嘅就係滯脹。聯儲局好大機會寧忍受通脹稍為超標，拖長加息步伐，等經濟復蘇更明確先做嘢。但美加息同萬劍歸宗台戲必須唱落去，QE係放，美元回流係收，天下並無印銀紙就可解決一切嘅道理，此其一；加息有象徵意義，要反證QE有效，起碼對美國有效，以堵質疑聯儲局之口，此其二；美要為貨幣政策留餘地，等下次經濟危機有水位可控，否則如日本咁逼到自己冇路退，此其三。Mr. Tregunter本欄逢周二刊出