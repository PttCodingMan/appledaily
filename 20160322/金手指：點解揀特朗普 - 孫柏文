今日孫柏文同大家講吓花旗國。今日要講嘅原因係因為當我同啲band1畢業、自視過高、因已變既得利益者產生嚴重罪咎感之左膠港女，傾起花旗國共和黨揀總統選舉候選人時，佢哋清一色都話：「美國人啲無知都好嚴重，特朗普呢個種族、性別歧視主義者，居然可以領先。真係唔可以接受。」我先撇除呢班港女覺得民主選舉結果唔可以接受呢件事，再唔講佢哋見到我話：「來抱抱」同見到一個鬼仔話：「Give me a hug」嘅反應分別。佢哋實在對花旗國現狀太唔清楚，所以我要點醒吓佢哋。特朗普係有好多缺點，不過大家再列出來都係對特朗普啲支持者冇影響。唔係因為佢哋係文盲，而係特朗普賣點得一，就係佢係建制摧毀者。每次我對住嗰啲港女講到呢到，佢哋就會進入港女「我唔聽」狀態。因佢哋深信，一個靠玩現有制度，仲要再婚時連希拉莉都係賓客嘅建制既得利益者，點會係建制摧毀者呢？特朗普開始吸引啲支持者，源自被問到請希拉莉去婚禮單嘢。佢解釋：「希拉莉來到賀係因為我畀咗錢佢囉！」有如將呢位前國務卿等同佢婚禮請嘅樂隊一樣。因花旗國國民好多都覺得兩黨之間根本冇分別，都係被權貴控制，即係特朗普透過佢呢個答案，講畀選民知佢根本唔使參選，兩黨之間邊個贏，到最後都係佢呢啲人控制。佢參選嘅原因係連佢都睇唔過眼，要替人民行道。佢就係嗰個建制中倒戈嘅超級英雄！建制中禍害最深、識嘢就知要摧毀嘅，一定係儲局為首嘅世界貨幣秩序。喺今年咁多個花旗總統候選人當中，我深信真係明白貨幣政策嗰個，就係做地產嘅特朗普。佢舊年年中上CNBC被問時一句答：「現有嘅零息政策，受惠嘅只會係我呢啲有財有勢嘅人，根本幫唔到平民百姓。儲局一定要推翻！」憑呢個答案，你明點解咁多人支持佢啦。孫柏文獨立股評人 http://facebook.com/shuen 本欄逢周二刊出