噚日出席十三五規劃論壇嘅，仲有一位稀客，就係電訊盈科（008）主席李澤楷（Richard），佢本身冇份主講，齋坐，但好有心機，聽埋金管局總裁陳德霖演講完，先至靜靜走咗，坐咗半個鐘鬆啲，都算畀面。Richard噚日心情大好，笑容滿面，任影唔嬲，當司儀請所有主講嘉賓上台時，留低Richard孤伶伶一個坐head table，一排攝影記者不但遮住佢視線，仲不時碰到佢。佢不但冇發惡，仲好友善咁拍吓攝記背脊，叫對方唔使介意。