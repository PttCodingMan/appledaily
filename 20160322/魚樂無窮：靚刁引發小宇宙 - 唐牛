橙天嘉禾（1132）上周宣佈，出售旗下橙天嘉禾影城13.79%股權，股價單日爆升兩成，一旦突破下降軌阻力，不得了！作價雖然只係4億人仔，但係有兩大深層意義。首先，新股東係大家熟悉嘅面孔，其中中信証券（6030）旗下信業基金佔6.9%，騰訊（700）及萬達有份投資嘅北京微影佔5.17%，餘下1.72%則由一間管理規模超過200億人仔嘅私募基金持有，星味倍添。第二，交易後橙天嘉禾影城估值達35億港紙，相當於橙天嘉禾市值兩倍有多，反映公司現價有幾殘。點解平得咁可憐？相信與早前盈警有關︰橙天嘉禾2月時宣佈，受累人仔滙兌虧損、電影投資虧損、購股權計劃產生成本、資產減值準備，以及經營影城營運和融資成本增加，預計去年度將錄得虧損1.8億銀。不過，當中有一半與核心業務無關。盈警通告亦講明，營業收入維持強勢，且與市場增速一致。炒股炒前景，未來有三大高手坐鎮橙天嘉禾大翻身只係時間，放榜話唔定係股價發威之時。 唐牛 https://www.facebook.com/tongcow88 本欄逢周二、四刊出