陳豪和陳茵媺（Aimee）真是幸福家庭典範，三年抱三，第三胎如願生女，英文名叫Camilla，重7.15磅。陳豪昨日拖住老婆在養和醫院會見傳媒，全程又攬又錫晒恩愛，陳豪甜入心謂：「有BB都係天賜嘅喜悅，有埋個女就係上天圓滿我嘅人生。」Aimee聞「封肚」即dislike，看來這個大家庭明年又有機會再添新成員！
陳茵媺在大前年12月和去年2月為陳豪誕下梓燁（Aiden Joshua）同浩鋒（Nathan Lucas），連生兩個仔，第三胎昨日終於揭盅，成功追女，恭喜恭喜！陳豪和Aimee昨日下午近5時在養和醫院會見近30個傳媒，兩公婆笑到四萬咁口，但沒有抱BB一起現身。陳豪收工即趕到，可能未及時間整理髮型，髮線略向後移；反而生完兩日的Aimee十分精神，只是未收身，身材圓碌碌谷爆35E上圍。
腳長長似爹哋
陳豪應記者要求連錫老婆三啖，問生仔定生女？兩人對望一眼，Aimee笑笑口宣佈：「Baby girl！」陳豪打趣問傳媒：「係咪賠率好好呢？」是否如願以償？陳豪點點頭說：「絕對係！有BB都係天賜嘅喜悅，有埋個女就係上天圓滿我嘅人生。One big family。」兩人透露小公主Camilla於本周三的吉時順產出世，重7.15磅，中文名遲些會由爹哋及公公一起改，Aimee說：「日子時辰呢啲都係BB揀，好彩所有嘢都順順利利。」陳豪表示囡囡似媽媽一樣咁靚，Aimee覺得B女腳長似爸爸，她說：「佢喺肚入面已經好高，好似一個model喇。」陳豪直言感意外，兩個哥哥都爭住錫妹妹。問Aimee囡囡出世有沒有喊？她說：「有呀，好緊張，諗住生第三個越生越calm，但生嗰吓仍然好緊張，見佢一出嚟猛喊，好strong。」陳豪卻很擔心：「我全程好擔心佢哋，次次入產房擔心，全程陪住一齊度過。」
預告仲未封肚

曾說過讓老婆「副偈」休息的陳豪，會否讓太太封肚呢？Aimee搶答：「我唔鍾意呢個term，總之not happen now。」陳豪接着說：「總之我哋𠵱家有一個happy family喇。」Aimee表示會再休息一段時間才復工，陳豪表示會買禮物送愛妻慰勞，但暫時未買，他好滿足甜笑謂：「屋企有個queen，有兩個prince，再加一個princess，仲需要啲乜嘢呢？」Aimee亦覺得是最佳母親節禮物。Aimee其後在微博貼母女溫馨合照，相中見B女鼻高高、嘴細細，瞓覺樣似媽媽多一點，Aimee以英語留言：「每個出生的奇蹟都令我驚嘆。上帝給我們的第三份禮物終於來到。歡迎我們的小公主Camilla。」採訪：盧妹攝影：陳志嵐
三兄妹晒冷
【大仔　陳梓燁】英文名：Aiden Joshua出生日期：13年12月4日年齡：兩歲多
【二仔　陳浩鋒】英文名：Nathan Lucas出生日期：去年2月26日年齡：一歲多
【細女　Camilla】出生日期：本周三體重：7.15磅