香港進入零售寒冬，唔少喺核心地段嘅地舖一路跌價，不過根據公司註冊處資料顯示，一間叫栢益國際有限公司喺2010年用1,794萬元購入筲箕灣東大街185至189號地下A至B舖，就啱啱以3,580萬元易手，賬面大賺1,786萬元，而呢間公司嘅董事就係姚子羚嘅的士闊少男友鄭子邦喇！
放棄齋舖生意
噚日馮仁昭打過畀姚子羚，佢就話財經嘅嘢完全唔識，而鄭子邦回覆時就笑住話：「其實未成交，唔知點解咁快寫咗出嚟，都唔知會唔會撻定㗎，咁都希望順利啦！」鄭子邦又話，呢幾年都冇買入舖，佢喺買賣舖呢方面亦唔係專家：「我唔知𠵱家走貨係好定唔好㗎，但本身主要都係做的士，𠵱家的士牌價回落咗啲，所以想買番啲的士，最重要係想集中資源去改變的士業質素。」提到佢喺登龍街開嘅齋舖，鄭子邦話嗰個舖係租嘅，嚟近間舖都會轉手，佢話：「飲食始終都唔係我在行嘅嘢，當初開係想多啲人食齋，嚟近都會將多啲時間擺番喺的士生意度。」撰文：馮仁昭