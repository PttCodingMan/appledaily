【銅鑼灣】洪永城（Tony）與唐詩詠本月9日晚被本報拍到在西半山睇樓，似想買大屋築愛巢，昨日兩人又相約到銅鑼灣逛街。約下午5時左右，記者在希慎道發現兩人，當時唐詩詠正一臉不悅，面黑黑對住男友，而Tony就不斷說話，似在努力想𠱁回女友，但女友卻不瞅不睬。
扶過馬路被拒
後來Tony與唐詩詠一起過馬路，Tony明知有記者在現場，仍企圖示好想扶女友過馬路，但詩詠卻加速步行避開，食了一次檸檬的Tony沒有放棄，之後第二度想捉住唐詩詠手過馬路，但女友可能還在生氣，未肯給他拖手，再度加速避開，令到Tony再一次食檸檬。不過，Tony唔忿氣，繼續說話𠱁對方，結果終於見到詩詠展露笑容，兩人又開始邊行邊說話。兩人之後走到附近一間餐廳，原來他們約了一位女性朋友喝咖啡，由於越來越多記者趕到現場不斷拍照，Tony僅坐了一會就先行離開。記者立刻上前追問是否要買大屋準備迎娶唐詩詠？他笑笑口說：「冇啲咁嘅事！」問他有否結婚計劃？他答：「暫時未有結婚打算。」再問他結婚會否請馬國明？他只笑沒回應，然後向記者揮手離開。事後記者打給洪永城，問他為甚麼激嬲女友？他回應：「冇呀！我哋好開心！佢冇嬲！可能影相角度問題，以為佢嬲啫！」
翠如拍拖返港
曾與洪永城傳緋聞的黃翠如前晚在九龍灣出席活動，同場還有唐詩詠老友馬國明。翠如BB早前跟男友蕭正楠同遊韓國，她表示不夠時間買衫，在旅行途中要洗衫替換，她強調跟男友是各自洗衫，雙方不會見到對方的內衣褲。馬國明被問到有傳洪永城向唐詩詠求婚，他表示跟洪永城不熟，亦未有聽聞唐詩詠提及此事，認為唐詩詠結婚自然會公佈。此外，關菊英與同性密友周偉利昨日在銅鑼灣行名店，兩人在店外見到有記者，菊姐都有微笑打招呼，然後與周偉利上車離去。採訪、攝影：徐錦池、非非