含劇透，慎入。《變種特攻：天啟滅世戰》可謂成也疊馬，敗也疊馬。人物已花多眼亂，還嘗試刻畫角色內心變化，難免流於膚淺。真要做心理分析，我只期待是終極Boss天啟的大特寫。Marvel漫畫有The Rise of Apocalypse系列，講天啟身世，其實暗藏唏噓：所謂「你的樣子如何，你的日子也必如何」，天啟因為樣衰，出世即遭遺棄，幸得一群沙漠流浪者垂憐照顧，他們的首領叫巴力（Baal）——按《聖經》角色設定，巴力是腓利基人的神，即以色列上帝的競爭對手，屬「邪神」，漫畫竟以他打救上帝，太諷刺了——天啟長大後那麼霸道，是由於巴力自小已教他「強者生存」的道理。天啟既是本集電影大反派，身世這麼傳奇，理應交代一下，或俾多啲內心戲。但編導唔係咁諗。大半部戲，千年道行的天啟一直見人秒殺人，遇佛秒殺佛，屈機到不得了，令我對最後決戰有無限憧憬。可惜連場文戲過後，最期待的畫面沒有出現。終極一戰，天啟忽然獨孤求敗上身，有七十二必殺技唔出（說好的隔空移物地動山搖呢？），一味hea打，開住個AT力場，近乎只守不攻，只差在未叫出口：「奸爸爹！」睇到呢度，我笑咗。我懷疑電影想曲線表達天啟的空虛內心：無敵是最寂寞，最是痛苦，不如死咗佢算。我的確不滿結局，但本集還是有教育意義的：天啟自恃好打到無朋友，即使聰明絕頂，偏不肯搞好人際關係和個人形象，致眾叛親離，做大佬做到咁，唔怪之得想自殺。變種特攻那一方，隻揪可能無個夠打，但勝在有團隊精神，所以耶穌同孔子都講過：唔怕神一樣嘅對手，只怕你無隊友。走出戲院時，我想起超然的梁振英（異能包括扭曲事實、縮骨卸膊）和他的四騎士：背叛他的夢熊、好打得的月娥、擅長引發關公災難的Andrew of Death、磁力王鬍鬚佬。如果《中共特攻：狼英滅港戰》也像電影一樣收場，我倒是極滿意的。