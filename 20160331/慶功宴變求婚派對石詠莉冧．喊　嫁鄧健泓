現年29歲前Freeze女子組合成員石詠莉（Sukie）跟現年41歲的鄧健泓（Patrick）拍拖3年，她前晚出席IFPI頒獎禮後獲男友搞驚喜派對，Patrick捧着99朵粉紅玫瑰，跪地向她求婚，昨日兩人分別在facebook貼合照公佈喜訊。Patrick昨日接受本報訪問，表示求婚計劃準備了半個月，婚宴會在香港舉行，但因今年盲年，會等女友完成第二張Hi-Fi碟後才辦婚事，婚紗相則會到加拿大拍攝。
Patrick：要人提水
Sukie前晚雙喜臨門，先於「IFPI香港唱片銷量大獎2015頒獎典禮」上，憑去年與Patrick共同製作的首張Hi-Fi碟《聽聽 Sukie's》奪十大銷量廣東唱片及躋身十大銷量本地歌手。不過，前晚她最開心一定是Patrick為她準備驚喜求婚派對。Patrick昨日接受訪問時說：「計劃咗半個月，我成日講啱時間做啱嘅嘢，噚晚（即前晚）對我哋嚟講係好有意義嘅晚上。」Patrick又謂：「以前拍戲拍過求婚戲，但人生第一次有啲尷尬同緊張，完全唔知自己做乜，唔知係下跪先定畀花先，要蕭定一喺隔籬提水。」說到求婚過程，Patrick表示：「當我求婚時，佢都諗咗一陣，我問佢咁都要諗，其實我噚日就算畀一隻草戒指或汽水蓋佢，佢都會答應，因為我同佢呢3年經歷咗好多嘢。」
Sukie：蠱蠱惑惑
至於全晚爆喊的Sukie，事後笑說：「我係感動到喊，呢個party之前唔知，但都覺得有啲奇怪，身邊朋友有啲唔尋常，Patrick又有啲蠱蠱惑惑，原來佢係搞緊呢樣嘢，我覺得好驚喜，佢真係好願意為我付出，係冧爆嘅。」陳志雲知道愛將求婚成功笑說：「唔夠戲劇化，如果Sukie問我，我實叫佢唔好應承住，應該考慮下先答佢。」他又說Patrick事前沒有問他意見，但有邀請他出席，只是他要早起而缺席，但他表示一定會去飲，還可以做司儀或表演。採訪：菲菲攝影：盧妹