家長都希望子女「贏在起跑線」，跑馬起步就更重要，偏偏有啲馬唔生性，輸在起跑線。苗廐「好愉快」上次起步漏閘，最終跑尾二，本周四(31日)夜馬此駒將出戰第六場三班1650米，機會點呢？「好愉快」馬主、寢具大王雅芳婷老闆許章榮說：「我覺得牠復課後好似叻咗，以前成日好驚青，家陣好似定咗啲，今次應該會有進步演出！」許章榮請咗佘詩曼做代言人多年，互利互惠令佢哋雙雙發財，而喺馬場真正令許章榮發財嘅馬，唔係「好愉快」，而係一班馬「馬上發財」。後駒最近大勝上屆打吡亞軍「直震撼」，捧走跑馬地銀瓶，取得在港第四場頭馬，累積獎金已超過560萬，嚟緊有乜大計呢？「馬上發財」另一位馬主，從事餐具生意的胡啟初說：「隻馬準備部署4月24日跑2000米一級賽女皇盃！」「馬上發財」為了角逐女皇盃，代價都唔細，由於牠在第一輪沒有報名，是第二輪加入，要額外付20萬報名費，除了20萬報名費，還有此場一級賽宣佈出賽費用高達20萬(14正選馬全部須支持），一共40萬，數目絕對唔細，不過如果勝出，就有1,140萬獎金，馬主佔798萬，當然值得啦！