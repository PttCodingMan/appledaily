聯儲局耶倫突然放鴿，唔係奀豬乳鴿，而係肥大鴿，講明會審慎加息外，仲話如果有需要嘅，會重啟零息mode，甚至再推QE。姑勿論環球經濟前景係咪悲觀，但儲局放水多年谷經濟，不希望前功盡廢是肯定的，斷估耶倫都唔想成千古罪人吧。加息變減息，最受惠莫過於息口敏感股，地產股聞雞起舞，長實地產（1113）、信置（083）更創1個月高位，REITs如領展（823）及置富（778）亦有1%進賬。推介體育用品股特步（1368），具備高息優點，加分！特步2008年上市以來，中期及末期有派息，絕不欺場，最新年度共派息20.5仙，股息率超過5厘，夠吸引！業績一啲都唔失禮，全年多賺30%至6.2億元，毛利率增加1.4個百分點至42.2%，最大亮點在於電子商貿收入，由原來單位數比例，增至低雙位數，證明與天貓、京東、淘寶等關係越搞越好，再配合產品智能化及專業化，可闖出一片天，候回試3.75元吸納，贏面極高。唐牛 https://www.facebook.com/tongcow88 本欄逢周二、四刊出