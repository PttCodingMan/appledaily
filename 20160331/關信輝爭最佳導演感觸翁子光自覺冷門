【第35屆香港電影金像獎　電影導演篇】翁子光導演的《踏血尋梅》榮獲大後日舉行的第35屆香港電影金像獎13項提名，當中包括最佳電影及導演獎，分別要跟徐克、爾冬陞等人爭獎。早前翁子光接受訪問時笑言《踏》片既非主流片，亦不歸類藝術片，自覺機會平平，他說：「反而覺得《十年》有機會贏最佳電影，但唔係壓倒性。導演獎徐克有機會，《智取威虎山》係佢回勇之作。」翁子光表示假如有機會上台，他最想多謝的是家人多年來的支持：「屋企人好包容，無論工作同經濟上，嗰日（4月3日）仲係爹哋60大壽，如果有機會上台會同佢講生日快樂。」
「正能量冇錯」
翁子光反而希望郭富城及金燕玲可以獲獎：「阿城嘅進步同用心係有目共睹，燕玲姐嘅表現亦好值得一座女配角金像獎。」同樣入圍最佳導演及電影獎，還有關信輝導演的《五個小孩的校長》，他本人亦如《五》片催淚。回想公佈入圍結果當日，關信輝去了放遙控車：「當知道公佈時間到嘅時候心情緊張到撞爛咗架遙控車。」關信輝表示由寫劇本開始，題材不被看好覺得很孤單，獲提名令他舒懷，他感觸落淚說：「證明我堅持拍正能量電影冇錯，當日同古天樂見面，佢聽完故事後就叫我拍，嗰下好感動，搵投資者並唔容易。」獲得今日成績，關信輝最想感激的是已離世的母親，他再灑淚說：「媽咪患癌後令我明白勵志電影重要，大學時原本讀電腦，但一年後就瞞住家人轉讀電影，記得當日攞住做功課所拍嘅片畀父母睇嗰時，佢哋都贊成我轉科，媽咪仲話知道我會行呢條路，因為佢陀住我嗰時特別鍾意睇電影。」採訪：何永寧、馬建華  場地提供：The ONE
最佳導演提名名單
關信輝《五個小孩的校長》爾冬陞《我是路人甲》徐克《智取威虎山》葉偉信《葉問3》翁子光《踏血尋梅》