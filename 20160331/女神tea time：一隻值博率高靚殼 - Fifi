復活節假期間，同唔同行業嘅朋友聚舊，你就知道香港市道有幾差。講銀行業，唔係俾人炒就係話香港唔需要咁多人。做名牌零售嘅，以前大陸客係幾咁豪爽，sales根本唔使推銷，啲大客自動奉上真金白銀，不過𠵱家冇呢支歌仔唱。目前內地經濟放慢，最怕就係出現違約潮，以中行（3988）、工行（1398）最新公佈業績顯示，不良貸款分別升34%及44%，情況不妙。中港經濟早已密不可分，中國唔掂，實在睇唔到香港經濟出路，大家睇錯都要留多個錢旁身。仲有閒錢去短炒嘅，可以留意隻莊勝百貨（758）。睇市值5億，擺明殼價！第二步就睇佢有冇賣盤機會，佢2014年勁蝕超過1億銀，去年上半年再蝕2,146萬。蝕到咁甘，莊勝去年底已完成向大股東出售百貨業，2.18億元作價，其中1.9億元派番畀股東。本業都賣埋，只淨精礦貿易及證券投資等。股價方面，最新一彈就彈一成，收報0.51元，但睇佢至今年6月底NAV 0.58元，就算計埋派息對現金影響，現金應有多冇少。由市值出發，隻股都仲有值博率。Fifi http://www.facebook.com/lovefrystock 本欄逢周四刊出