年廿八，大媽鍾意洗邋遢，咁未結婚嘅熱戀男女究竟去邊好？當然要去玩新奇刺激好玩嘅嘢啦！昨日黃昏6點幾，《蘋果》記者發現陳瀅同何猷亨、麥明詩同林作兩pair情侶結伴去咗中環AIA嘉年華。最初兩pair人兵分兩路玩攤位遊戲，陳瀅同猷亨去玩掟波波，眼界奇準嘅猷亨，竟然掟咗幾吓就贏咗個大獎，搞到女友心花怒放，即時用bling bling眼神加高8度讚嘆嘅語氣話：「嘩！你好犀利呀！」o氹到猷亨好冧。到揀公仔嗰陣，小情侶就乘機打情罵俏，一個要紅色、一個個就話要白色，咁最後就梗係猷亨就晒女友啦！之後陳瀅同猷亨會合番林作同麥明詩，四個心就揀咗「Star Flyer」機動遊戲玩盪鞦韆，其間戴住白色cap帽嘅陳瀅畀個鞦韆fing得兩fing，連頂帽都fing埋落地，陰功豬豬，好彩猷亨玩完遊戲第一時間幫女友執番頂帽，咁gentleman，抵女友錫錫啦！至於全程拎住杯啤酒邊行邊飲嘅林作，見女友話要去廁所，就做跟得男友企喺廁所門口等，仲幫女友拎手袋。麥明詩出嚟嗰陣，林作仲好鬼馬拎起手機同女友selfie。其實沿途有唔少人認得陳瀅同麥明詩，想同佢哋合照，而兩位男士亦好有耐心咁等候女友影相。Fans影完相，猷亨反過嚟要求fans幫佢哋影張大合照。兩pair人玩咗接近兩粒鐘，拎住滿手戰利品嘅佢哋，到7:45pm先閃人，滿載而歸！