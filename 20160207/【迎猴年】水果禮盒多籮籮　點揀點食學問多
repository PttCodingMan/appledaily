【本報訊】近期股樓皆跌，不過市民並無因此而勒緊褲頭，相反更加豁出去辦年貨，盡量令跌市陰霾遠離新春節慶。油麻地果欄一帶已經人頭湧湧，私家車泊滿街道兩旁，交通督導員更頻頻現身趕車抄牌。 專程來到果欄的鄧小姐，以塔斯曼尼亞車厘子及日本出產蘋果為目標，「大約會使一千蚊買生果，過年過節都唔會慳得嗰一千幾百，平時喺其他地方慳返咪得囉」。至於黎太更加表示「無上限」：「呢啲係必需品，邊樣生果靚就買邊樣。」 和興欄老闆李先生表示，從前的果籃已經過時，越來越多識途老馬到果欄買水果，「有啲人要嚟送禮，成日都一箱箱，有啲甚至一攞就廿幾三十箱、三十幾四十箱咁攞返去慢慢送。」他續稱，買一箱水果較水果店砌果籃化算及環保，加上日本出產的生果盒外形美觀，送禮自用皆可。 過年送禮最緊要大方得體，日本水果無疑是主流，當中又以蘋果、士多啤梨、車厘子及蜜瓜最熱賣，進濤果欄負責人聰仔教教大家選擇靚貨： 世界一蘋果「來自青森縣嘅世界一蘋果產量極少，以深色為上品，而且要聞落去有少少香味，太香即係太熟，反而唔好，小小香就可以。」 福崗甜王士多啤梨「選擇士多啤梨都有技巧，要攞出來睇睇個底有無水印，有水印即代表士多啤梨太熟，或者有爛或撞傷，個底會有紅色一點點。」 塔斯曼尼亞車厘子「買今年最熱賣嘅車厘子，同樣都要拎個袋出嚟，望望袋底有無濕，睇吓有冇啲車厘子汁喺度，正常係無，好乾爽，摸落去好實淨，咁就係最靚車厘子，雖然越深色越甜，但應買淺色，因為可以存放耐啲慢慢食。」 宮崎蜜瓜「呢啲瓜一棵樹得幾粒，營養價值好高，首先要睇個掟，要有啲收水，俗語講叫「上咗糖」，即係啲糖份已經入咗裏面，如果你未食過，係估唔到咁甜。」