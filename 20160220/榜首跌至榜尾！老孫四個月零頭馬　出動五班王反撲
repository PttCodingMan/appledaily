英超榜首大戰固然不可錯過，但護級分子對撼，可觀性足以媲美阿仙奴反勝李斯特城。賽馬亦有異曲同工之妙，剛周三晚頭場就上演下游馬房大戰，龍虎榜尾二孫達志之「有料小子」力拼僅獲季軍，而榜尾吳定強的「跑馬仔」末段突圍而出，可惜最後數步被鄭廐「你同我定」擒下屈居亞軍，護級陣營空手而回，唯有繼續努力。自季初10月18日贏「名駒」後，孫達志已守齋4個月。今季開鑼日頭場頭馬，正正由孫廄攞頭彩，勝出「威祥」，當日勝後老孫感性地講：「我一直唔想做最後一個開齋嘅練馬師，卻冇諗過會率先開齋。」相信季初時曾高踞榜首的老孫亦冇諗過，自己好快由排第一，跌至家陣同吳定強一樣停留在5捷多時，雙雙包尾。講番「威祥」，季初勝出後升上四班全無威脅，輾轉多時周日（21日）終重返五班，出戰第二場1400米，重配贏馬拍檔羅理雅，隻馬1400米曾取得三捷，路有專長，「威祥」實力看似平平無奇，但近八次跑五班賽，得三冠二亞二季一第五，擺明係典型四五班升降機，老孫正苦苦等待一場頭馬穩定軍心，五班王「威祥」隨時可以為馬房激勵士氣！