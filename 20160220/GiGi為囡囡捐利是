梁詠琪（GiGi）昨日到商台接受訪問，她透露新年帶囡囡Sofia𢭃利是：「今年佢第一年𢭃利是，都有成五位數字收穫。最大封都係爸爸、媽媽同婆婆畀嘅，但都諗住捐出去，等佢有金錢概念先教佢儲錢，唔想細細個就畀佢咁多物質。」談起剛過的情人節，GiGi說：「第一年三人世界，都係喺屋企煮飯食，囡囡係佢小情人，我唔會拆散佢哋嘅。」GiGi透露因今年會拍電影和開演唱會，坦言有意兩年後才追多個。本月28日是Sofia生日，GiGi表示只是小型慶祝：「都要做嘢，佢都唔識㗎啦，所以同屋企人食飯就得。」至於好友李心潔陀孖仔，她透露心潔有傳相給她：「佢個肚好大，我都鼓勵緊佢餵母乳。」採訪、攝影：盧妹