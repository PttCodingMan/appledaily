英超神奇球隊李斯特城，最終奪得球會創立逾百年首個頂級聯賽冠軍，點由魚腩變勁旅？三個因素解釋晒！（1）穩定性。李城今季23勝11和3負，共得80分，主場拎42分，作客38分，同屬英超之冠。次席熱刺主場成績只排第五，玩長途賽，唔夠穩定輸咗一半。（2）一擊即中。23場勝仗中，9場（40%）贏1︰0或2︰0，證明只有搵到入波機會，兼做好防守，唔使場場大炒對手都可以穩袋3分。（3）養尊處優。上季要護級，今年歐洲賽當然冇李城份，足總盃1月已經出局，聯賽盃仲早，舊年10月已冇得玩，專心打聯賽，唔使舟車勞頓，贏在起跑線。「我唔睇波，知嚟有乜用！」一場波90分鐘，一個聯賽9個月。炒股投資呢？係一生一世的。用李城方式炒股未必發達，起碼唔會貼錢買難受。中國創新投資（1217）2供1籌2.1億銀，供股價0.05元，周五收市後除權，現價較供股價得少許溢價，話唔定呢幾日會發難，不妨睇實。唐牛 http://www.facebook.com/tongcow88 本欄逢周二、四刊出