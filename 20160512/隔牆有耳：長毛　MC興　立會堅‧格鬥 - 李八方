立法會噚日未開會先開拖！話說向來鍾意上鏡嘅工聯會「MC興」王國興，喺會議廳外向記者展示「拉布徹底破產」橫額，又出動紙製「金鉸剪」，要求泛民停止拉布，再透露自己識得食紙秘技，揚言如拉布有半點成果，佢就會「公開收回呢個橫批，食咗佢」。此時社民連長毛梁國雄準備入會議廳開會，就同MC興發生爭執，雙方先互相指罵，之後越行越埋，MC興出手推長毛右肩，再問長毛點解霸公屋。長毛即發火，出手撥開MC興紙鉸剪，MC興隨即以前臂架喺長毛胸前，鬧對方「假哲古華拉」。長毛聞言更火滾，先用手推開，再話︰「我件衫寫住推翻暴政可一不可再，你識唔識英文？白癡！」之後兩人喺保安分隔下，先後進入會議廳。事發一小時後，MC興再主動見記者，話要「強烈譴責」長毛，又自稱好彩「學過武功」，「所以呢，喺當時嘅情形，我感到我並未受傷」，一度引起在場記者大笑。長毛就鬧MC興說法無賴，斥MC興「係文盲，又唔識歷史」喎。