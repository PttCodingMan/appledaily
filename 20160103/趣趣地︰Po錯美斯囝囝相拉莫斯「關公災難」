美斯女友安東莉娜生仔，竟然係沙治奧拉莫斯舊年值得回顧嘅大事！唔知美斯聽到呢個消息，會唔會突然覺得頭頂一片綠呢？皇馬隊長拉莫斯喺社交網站發佈一張組圖，入面有拉莫斯舊年值得回顧嘅重要時刻，例如佢同成班隊友慶祝、同皇馬續約、同隊友馬些路攬埋一嚿hehe咁，但最令人關心嘅係組圖入面正中間嗰一張（紅圈示）。
幾個鐘後發現出錯刪相
張相係一隻BB手捉住大人手，起初以為係拉莫斯舊年慶祝自己第二個仔出世嘅相，但有眼利嘅網民發現，呢張相係美斯女友安東莉娜舊年生完第二胎後，喺網上宣佈消息嘅相。件事立即變咗做網民熱話，好多人留言寸拉莫斯，而美斯就無辜中槍！有人話：「點解美斯女友生仔係拉莫斯嘅重要時刻？」嘩，即刻令人有好多聯想喎，唔通佢個仔嘅老竇其實係……亦有網民講笑話，呢個係拉莫斯擾敵之計，目的要搞到美斯分心；仲有唔明，點解拉莫斯手機會收埋啲同美斯有關嘅相。呢個post紅爆網絡，變成「關公災難」，過咗幾個鐘後，拉莫斯先發覺出錯相，刪咗張舊圖，重新上載過張新嘅。拉莫斯，下次小心啲嘞！