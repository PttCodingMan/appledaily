1月6日周三快活谷夜賽，練馬師沈集成的參戰馬中，角逐三班1650米的「為食仔」，本卜定由雷神莫雷拉主轡，可是雷神喺剛戰夥拍「花紅」犯規，觸犯不小心策騎，更選擇即時停賽，於是「為食仔」將轉交韋達操刀出賽。沈集成說：「雖然韋達近期手風平平，自11月29日贏賢廐『經典帝國』後，便再無馬贏，係佢在港十多年來，最長守齋期。但我有細心留意韋達陣上發揮，覺得對方根本沒有犯錯，咁耐未能贏馬，極可能只是座騎實力不及對手，唔夠跑而已。近日馬迷場內不時對韋達大喝倒采，實在對他不太公平。韋達始終是13屆冠軍騎師，當雷神停賽消息傳出後，韋達向我索騎『為食仔』出賽，我覺得應給予對方機會，馬主幟哥對此事亦大力支持，希望『為食仔』今仗爭首本的1650米，可在韋達胯下交出成績，贏馬更最好不過。」