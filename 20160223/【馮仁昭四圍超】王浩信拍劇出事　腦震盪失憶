【爆相爆片】王浩信同老婆陳自瑤（YoYo）前晚突現出現喺屯門醫院，讀者謝小姐透過本報「爆相爆片」報料，話當時10點幾，見到戴住口罩嘅YoYo同囡囡到咗急症室，王浩信左額就貼咗紗布。謝小姐指其後有人到場，幫YoYo接走囡囡，YoYo就同長輩留多咗一陣。
出院留家休養
據知王浩信前晚為無綫劇集《致命復活》開工，但不幸發生意外，有指當時佢喺車上拍攝爭執打鬥戲份，並冇爆炸場面。王浩信噚日喺微博貼相報平安，其中一張係佢頭部包紮咗，臉容憔悴，左臉頰有紅印兼微腫，另一張係左額貼咗十字紗布，仲同老婆一齊戴住口罩以「OK」手勢報平安。王浩信留言話：「像拍戲一樣，失了點記憶，救護車送往醫院檢查，不幸中大幸，頭及臉上只是皮外傷，沒傷到腦部及骨，意外時輕微腦震盪，手指需要縫針，其他一切還好！先報平安！」
王浩信接受傳媒查詢時話：「其他一切還好，沒有留院，選擇在家中休養，希望盡快康復，多謝關心！」YoYo都好擔心：「昨天收到電話都嚇死！好彩冇大礙，佢今日好些了！頭部還有些痛，有心，可能要休息一個星期，要再看一看情況。」同劇郭晉安表示已致電慰問，另一位對手萬綺雯雖然啱啱病好，但佢話可以先跳拍：「聽講佢眼皮要縫針，希望唔會留疤痕，佢始終青靚白淨，叫佢問多啲醫生意見。」撰文：馮仁昭