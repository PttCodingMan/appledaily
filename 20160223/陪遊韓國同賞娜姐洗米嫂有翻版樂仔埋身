太陽娛樂老闆周焯華（洗米華）與Mandy Lieu去年底「世紀一拖」後，洗米嫂陳慧玲宣佈和洗米華一刀了斷，心死離婚。自從搣甩夫姓，洗米嫂亦火速收拾心情，不時出席朋友聚會，比做周太時更見活躍。前晚她和洗米華前後腳在澳門睇麥當娜（Madonna）演唱會，換了新髮型的她，容光煥發狀態大勇。本報讀者文小姐昨日報料，提供多張洗米嫂上月去韓國旅行的照片。照片中，一位身形健碩、貌似余文樂的留鬚猛男被指是她的追求者。據知「翻版余文樂」真名叫Why Wong，年約30多歲，跟34歲的洗米嫂年紀相若。據知，洗米嫂決定和洗米華離婚後，身邊不乏追求者，而這位翻版余文樂近日則頻頻在洗米嫂身邊出現。
不乏追求者
文小姐在電話中表示：「洗米嫂上個月去韓國，本身係同一大班女仔一齊去，但個男仔知道後，都跟埋一齊去，前晚娜姐開騷，個男仔都有同洗米嫂一齊，以我所知個男仔係5年前同洗米嫂一齊開服裝店，係生意夥伴，嗰個男仔都有幫啲客做stylist！」而在文小姐所提供的其中一張韓國旅行照片中，只見洗米嫂和一大班女性友人食韓式火鍋，洗米嫂就和穿着粉紅tee的翻版余文樂打對面坐，影相時更合拍地頭貼頭，顯得熟絡；另一張相則是洗米嫂和「翻版余文樂」在服裝店開張時影的。前晚洗米嫂睇完娜姐騷後，亦有人見到她孖住「翻版余文樂」出現在朋友所搞的after party，看來關係頗密切。
靚咗又後生
其實洗米嫂回復單身放低包袱後，農曆年期間曾帶12歲的Virginia及8個月大的Damiana兩個寶貝女以及母親到泰國度歲，去完旅行散心後，洗米嫂明顯靚咗又後生咗，身形亦回復苗條，難怪單身後，有不少觀音兵在身邊𠱁𠱁轉。撰文：王梓嫚