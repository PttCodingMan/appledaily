近日，人民銀行取消部份銀行嘅定向降準。中國好興同人玩調轉，當外圍刮起負利率風潮時，市場關注取消部份銀行定向降準，是否中國加息前兆？所謂定向降準，即係指定銀行可以降低存款準備金率，而唔係大圍一齊降。條件係該銀行放貸畀三農、細公司達到一定比例，就可以申請降低存款準備金率。存款準備金率越低，代表銀行可以借出街嘅錢越多，銀根就鬆；取消降準，銀行可以借出街嘅錢減少，銀根就緊。降準、降息通常同期做，所以取消定向降準，目的係令市場估人民銀行係咪想加息，要人咁估，自然係要托人民幣滙價。中國現時最大嘅難題係，人民幣貶值壓力好大，但又唔敢大幅貶值。IMF將人民幣納入SDR權重貨幣，今年10月先正式開始，呢段期間如果人民幣劇烈波動，各大央行就計唔掂數要唔要將人民幣作為儲備，而且覺得你過咗骨就亂嚟，信用蕩然無存，此其一。中國私人部門對外負債1.8萬億美元，如果人民幣突然貶得勁，外債高嘅公司好容易爆煲，此其二。貶值預期形成時，大鱷、禿鷹、淡友集結，勢大則令央行避忌不動。淡友中必然有一批比較勇敢嘅行前，略貶後久唔久反彈，每次小規模翦滅前鋒，敢企前面嘅越來越少，反覆幾次就不成氣候。所以人民幣貶值步伐會好似股市咁，下跌期間久唔久會反彈，分批坑殺追沽者。
人行外滙數據似有隱藏
貨幣去到最後也就一個信字。國共內戰時，共產黨喺蘇區發行自己紙幣換百姓嘅銀元，結果因為濫發，紙幣就快變廁紙。當百姓湧去銀行要擠兌銀元時，毛澤東細佬，即係當時中華蘇維埃國家銀行行長毛澤民眼見銀元就快被兌晒，就諗條橋，要士兵將僅存的黃金、白銀、銀元、珠寶等，一擔擔大街大行打鑼打鼓咁運入銀行，目的要百姓見到，以為銀行好有米而唔去擠兌銀元。情況就好似東漢末年，董卓入洛陽後因為兵少，為咗拋窒各路諸侯，每日夜晚叫士兵靜靜雞出城，日頭浩浩蕩蕩回城，等人以為西涼援兵不斷。所以如果突然動作太明顯往往係假，靜靜雞可能先係真。人民銀行早前公佈今年1月嘅金融數據報表，其中《金融機構外滙信貸收支表》，唔知點解冇咗「外滙買賣」一項；而《金融機構人民幣信貸收支表》入面，「外滙買賣」就變成「中央銀行外滙佔款」。唔聲唔聲咁樣改動，似乎要隱藏一啲事。係乜嘢事，家陣仲言之尚早，但離唔開外滙一項。經濟唔好並非一定唔會加息，巴西、俄羅斯、印度等國，都常見本國貨幣急插時用加息去止跌。呢種加息方法當然同經濟轉好時加息唔一樣，如果將來中國真係爆冷，喺負利率風潮下加息，係轉強定轉弱訊號就要密切注意。另外今個月尾G20上海開財長𥧌會，人民幣自行升少少，好過畀人逼大升。Mr. Tregunter本欄逢周二刊出