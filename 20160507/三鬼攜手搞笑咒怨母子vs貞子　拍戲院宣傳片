日本電影《午夜凶鈴》同《咒怨》都係恐怖片中嘅經典，當中兩大惡鬼首次銀幕大戰，喺6月開畫嘅新片《貞子vs伽椰子》中上演鬼打鬼情節。雖然片商稱呢套係鬼片，不過宣傳策略上就絕對係同笑片無異。繼伽椰子同囝囝俊雄開Instagram玩溫情後，近日貞子、伽椰子同俊雄就齊齊為戲院拍攝幾段宣傳廣告，除咗硬銷唔同味道嘅爆谷外，三鬼仲提醒入場觀眾幾樣事項，例如唔好攝影、唔好發出怪聲、關掉手機、坐番自己購票座位，仲擺明針對貞子話請修剪好前額頭髮至好睇戲、切勿從畫面爬出等...認真搞笑。