正當大家覺得無自由行，消費行業慘慘豬之際，不嬲都做開本地人生意的無印良品，繼續逆市有諗頭，係港鐵站內開設首間分店！呢間MUJI to GO位於港鐵香港站L3層，即係東涌綫，將於下周一（9日）開業，由朝早8點開到晚上10點，除了一貫office文具、收納用品等等，當然係主攻打工仔同學生 ---賣早午餐兼零食！無印良品不嬲有賣開包裝麵包，包括千層蛋糕、年輪蛋糕等等，仲可以買返枝凍頂烏龍茶、牛奶黑糖咖啡，食完早餐即刻醒晨晒。下午想食零食，仲可以買定其他無印零食。