黎明為慶祝入行30周年，特意選在中環海濱活動空間舉行首個4D演唱會。沒料到上月28日臨開騷前夕，個唱因選用了不符消防安全規定的中國帳篷，不獲食環署發牌開騷。直至翌日黎明壯士斷臂將帳篷拆去，始獲發牌，坎坷過後有騷開！
雖然演唱會因拆去帳篷而影響4D效果，但仍無損觀眾熱情，不論核心內圍睇騷粉絲，還是核心外圍「聽」騷的市民，全程投入。黎明台上演出固然精采，但他轉危為機、勇於承擔向市民道歉的表現，最令人深深感動和讚賞，本報記者連日訪問了到場睇騷的fans，除韓國及中港台歌迷外，更有大肚粉絲專程由美國三藩市來港支持偶像，感激黎明帶給他們歡樂和美好回憶，又大讚黎明是個有承擔的男人。
而黎明今次個唱亦獲不少紅星撐場，有曾傳緋聞的李嘉欣與老公許晉亨，又有譚詠麟、李克勤、鄭秀文、陳奕迅、容祖兒、林嘉欣、周慧敏、陳慧琳和吳君如等，粒粒皆星，其中Eason更睇足兩場，相當畀面！今晚，是黎明8場個唱最後一場，買不到飛的朋友，不妨去核心外圍聽歌！採訪：譚倩宜攝影：馮峰
【情深說話未曾講】
【盧巧音、Sammy@Kolor、謝日昇@Kolor】「Leon多謝你！你記唔記得我曾經同你同一間公司呢？不過唔記得都唔緊要。好多謝你咁多年嚟，送畀香港樂迷咁刻骨銘心嘅情歌，所以真係要鄭重多謝你！」
【大肚Michelle（三藩市歌迷）】「我想多謝Leon，就特登喺三藩市返嚟。好多謝佢堅持開呢一個騷，有好多唔係黎明粉絲嘅朋友，都欣賞佢嘅，有承擔係好嘅，係應該咁樣做嘅！BB都係鍾意舊歌嘅，或者快歌，我聽佢（BB）都會踢我！」
【陳小姐（廣東歌迷）】「我係之前睇唔到嗰場睇番嘅，冇失望呀，冇唔開心，當日大家都唔想，Leon都係為咗我哋嘅安全，佢係一個好有愛心，同埋一個充滿正能量嘅人嚟嘅，我覺得佢係香港嘅驕傲。」
【Margaret（韓國歌迷）】「黎明哥哥，我好開心，好耐都冇睇過你演唱會，雖然我自己住喺香港，不過都好少機會見到你。因為鍾意黎明，所以想學中文，跟住同香港人結婚，生小朋友，𠵱家做咗媽咪，睇佢演唱會，聽得明佢講乜，我覺得我係一個好成功嘅fans。希望你身體健康，唔好唔記得我地韓國fans！」
【陳小姐（雪糕小販）】「我好感激佢呀，因為佢今次嘅舉辦，令我哋基層嘅市民有得益，雖然我哋冇錢買到飛，我哋喺出面又聽到啦，佢又唔介意啦，好開心！其實我哋出面嘅氣氛好好㗎！佢自己唔知㗎咋！好欣賞佢，同我感激佢吖！」
【Vera（三藩市歌迷）】「我係特登放低兩個女，喺三藩市飛返嚟，15個鐘頭飛行時間都係值得嘅，好多人都問我哋點解咁鍾意黎明，係咪因為淨係佢靚仔？我話唔係呀，你要明白佢個人表達自己好好，我覺得係一個榜樣！」
【謝小姐、許先生、陳小姐（台灣歌迷）】「我們4月28號有來，我們是來第二趟，排除萬難，我覺得他處理事情的態度，像這次演唱會那樣，面臨這種問題他處理得非常好，使我更加欣賞他。」
【Chloe妹妹（香港歌迷）】「Hi Leon，今次係我第一次睇你嘅演唱會，好高興見到你呀，你好靚仔呀，我希望你會帶我上舞台呀！」
【Pauline（廣州歌迷）】「喺今次演唱會上，我都好替你擔心嘅，我都支持咗你30年喇，我個仔都係你fans嚟㗎，今次你嘅演唱會做得好好呀！Good luck！」
【Mary（廣州歌迷）】「多謝你帶好多歡樂畀我，我成日跟你去巡迴演唱會，多謝你今次都好辛苦，𠵱家有咁美好結果，我哋大家都好開心。」
【劉小姐（香港歌迷）】「雖然嗰日取消咗，但我覺得冇問題囉，因為都唔關Leon事嘅。」