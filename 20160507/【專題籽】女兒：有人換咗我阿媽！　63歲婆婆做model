【專題籽：胚芽故事】「挺胸、收腹、放鬆，往前行。」63歲的陳雪芸洋名Swan，是位新入行銀齡「老正」模特兒。一頭吹起的銀髮，配本地設計師爆sharp新裝，在鎂光燈下極搶眼，轉身，回眸，叉腰chok爆鏡，我們的攝影師全程四萬咁口笑住拍照。女兒Hilda（張曉丹）跟着媽媽的台步，雪芸提點：「放鬆，自然的樣子最漂亮的。」孫仔在攝影師後面八字馬引婆婆笑不果，引得坐在後排梳化的公公笑到紅都面晒，三代combo。雪芸做了一世的家庭主婦，湊大女兒孫兒，修得「愛·回家」式美滿全家福，來到第三齡銀齡人生，皺紋與銀髮可不是青春的負資產，她要重新試盡做阿媽時錯過的一切，讀書、學畫，做model！
跟媽媽影了輯造型照的Hilda說：「平時喺屋企見到嘅阿媽，只會叫我飲湯食飯，未見過佢做模特兒，好似換咗個阿媽咁！」梳化上的公公還在笑未回氣，「佢做女，結婚到𠵱家都未見過佢化晒裝，𠵱家化妝set頭之後梗係靚咗後生咗喇，最重要係，笑多咗好多囉。」係呀，拍攝前探訪雪芸，斯斯文文的她閒來在家畫國畫、搓麵粉花，聊天時見她雙額紅彤彤，她竟說：「我怕醜面紅咋！」一個害羞文靜的有藝術氣質的媽媽，轉眼變成模特兒，可估計在場人士被她自信一睥的衝擊有多大。兩年前，雪芸盲舂舂答應幫忙做模特兒，「以為只係喺社區中心簡單行行企企，點知居然係去會議展覽中心，要喺成個禮堂嘅人面前走台步，一去到我已經諗：『嘩！死啦原來係咁！咪好驚！』」自那次僵住表情抖住雙腿走完台步後，她被「老正工作室」星探張艾渟（ZipZip）發掘，成了香港首家銀齡模特兒公司的首批受訓超模。雪芸的comp card照片，有戴草帽搭小頸巾在草地畫畫的文青風格、有穿銀色閃片禮服加凌厲眼神的汪明荃造型、有跟女兒換上麻質外套與長裙變回學生時代的小清新，看得人非常興奮。
功利主義　不請工人自己湊仔
中學畢業後，雪芸很快就結婚生孩子，放棄出國讀書的機會，專心在家相夫教子。那年代香港製衣業蓬勃，她在家邊車衣邊照顧孩子，每月有過千元收入，比許多辦公室文員還要高人工，「嗰個年代請工人好貴，咁樣我可以慳番一筆，喺屋企車衣又有收入，孩子都係自己帶好，帶壞都冇得抵賴。」以為她一定愛好時裝，誰知答得斬釘截鐵，「唔係呀，我好功利主義嘅，出面買件衫仔幾十蚊，喺街市幾蚊十幾蚊買條布碎就車到咯！」她的理想是做建築師、工程師、科學家的。而幾十年後的今日她參加同學會，同學學成歸來當會計師、律師、建築師，現在退休周遊列國，她失落，但更珍惜現在所擁有的，「我做家庭主婦，習慣晒啦。」「要做一個好媽媽其實好難，始終有做媽媽嘅責任，我相信責任係一生一世嘅。」養兒一百歲，長憂九十九，雪芸說：「你想你個女好吖嘛，個女生完孩子你唔想佢辛苦，你就會幫手，冇乜特別原因。」到孫子會行會走，人生已屆六十，她才可以重新掌握時間與生命。學搓麵粉花，手藝精湛到可以出書，跑去中文大學修讀各種課程，現在最有興趣讀哲學。為了今輯母親節故事，我捉埋已為人母的大女Hilda一齊拍照，女兒很害羞，雪芸教她深呼吸腰板挺直chok出酷臉，Hilda九秒九漏氣爆笑「未見過阿媽咁嘅！」兩母女拉拉扯扯，老爸笑到氣咳！雪芸：「𠵱家我會睇百貨公司大電視播映嘅時裝show，學人家點走台步，每次都好似挑戰緊自己，做以前唔敢做嘅事。」雪芸感嘆時代不同了，父母、兒女、孫兒的身份，都在微妙改變，「我哋上一代嘅父母勞碌一生，最後真係乜都冇，子女係冇可能唔理佢哋嘅。」到她一輩，生的孩子少了，也不期望子女回養自己，「大家都將責任交畀政府及社會，我哋可以話係香港起飛嘅既得利益者，好多人都好富裕，會替自己鋪後路。」不是孩子不孝，但今日社會就是要耗盡兩代人積儲來生存，長者也不想成為子孫絆腳石，雪芸的眼神落在鏡頭後正在打機的兩個孫仔身上，「將來孫仔有子女的話，我有能力都一定會去操心，你係年紀最大嘅大象，永遠都要帶住個女同啲孫仔四圍走。你話大笨象領袖幾時退休吖，佢死嗰時候咪退休囉。」開辦這個老正工作室，召喚第三齡一族行天橋的ZipZip原是記者，專職寫銀髮族生活專題，發覺他們保養得宜，生活有態度又懂打扮，「佢哋真係好正㗎，打波潛水攀石去旅行，又玩得，呢個印象對我有好大衝擊。」推翻一般人六十歲就係阿公阿婆，乜都唔啱玩的想法：「想做多啲事，扭轉大家嘅想法。」
開發新商機　老人家非社會負擔
現在德國每五個人就有一個是65歲以上老人家，被戲稱「歐洲老人院」，香港呢，15年後每三個香港人就有一個老人家，而2034年的全港人口年齡中位數，將由2014年的43.7歲上升至50歲，再上升到2064年的53.5歲。主流社會一直為全民退休保障、社區照顧券、醫療架構負擔等問題憂心，講到前景灰暗。但其實換個想法就有新機，ZipZip：「好多國際品牌早睇到呢個社會變化，開發銀髮族產品，係好大商機。」這一代老人家，子女大了，人生包袱少了，趁身體健康，會好想做幾十年來想試又不敢試的事，如88歲名模Daphne Selfe開辦老人家模特兒學校；紐約博客Ari Seth Cohen透過blog和snap shot記錄紐約街頭自信有型的長者，這對ZipZip來說是很大啟發。至今，被ZipZip發掘的長者都開心入行，「佢哋都會諗係咪騙案嚟㗎，六十幾歲先叫我做模特兒？但可以化妝着得靚靚，喺鎂光燈下擺pose，又覺新鮮。」老人家的人生歷煉都刻在臉上，舉手投足都有獨特韻味，「每個銀髮族企出嚟都已經係一個故事，老咗，都可以有好好玩嘅事等住你，對社會嚟講都係一件好事。」
化妝：Ivy Lok@Ivy_makeup_stylist　facebook：老正工作室（a）agnès b　銅鑼灣希慎廣場326號舖（b）112 mountainyam　K11 Art Mall  101號舖（c）M2 Bijoux　K11 Art Mall  101號舖（d）Pedder Red　尖沙嘴海港城 2345號舖
記者：陳慧敏攝影：黃子偉、徐振國編輯：陳漢榮美術：吳子豪