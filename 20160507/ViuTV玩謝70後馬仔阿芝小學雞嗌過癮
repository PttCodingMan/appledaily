【ViuTV風雲】無綫近日就收視點數，咬實對家ViuTV唔放，不過ViuTV對數字遊戲一於少理，繼真人騷《G-1格鬥會》、《跟住矛盾去旅行》和《晚吹》成功製造熱話後，新一輪強勢節目亦等住出籠（詳見附表）。《G-1格鬥會》將於本月15日播完，緊接21日播出的有馬浚偉及卓韻芝參與的《同2047特首上學去》。節目中，兩個70後重返小學，並要在學校寄宿一星期，二人要和其他同學仔一齊上堂、測驗及做功課，兼要定時定候沖涼和上床睡覺。
阿芝：過緊阿婆生活
對於在節目中要重過小學雞生活，44歲的馬浚偉與37歲卓韻芝都大呼過癮。身在美國的馬浚偉昨日在電話中回覆說：「拍呢個節目好多趣事好開心，因為真係跟足時間表返學，學校啲枱同凳都縮細晒，唯一冇變嘅，係我嘅數學依然咁差，分數、乘數同除數都唔識計，畀同學仔笑我，考試嗰陣仲唔及格。」至於卓韻芝亦回覆表示：「喺寄宿學校裏面，係要過住冇手提冇電腦嘅生活，晚晚9點上床，朝早6點幾就要起身，嗰個禮拜我直情係過緊我阿婆嘅生活，見班同學仔又要緊張學業成績又要參加課外活動，其實都幾辛苦。」
除了《同》節目外，另一話題節目《慳啲啦！Honey》亦會在月尾緊接《跟住矛盾去旅行》上架。雖然《慳》節目沒有藝人明星作招徠，但以四對真情侶在十日內接受不同體能和耐力測試，挑戰情侶互信和默契，同樣有睇頭。而另一個全新旅遊節目《歐遊全細界》，主持陳子豐和蔡雪瑩會帶觀眾去遊覽歐洲小國，但並非純介紹風景名勝，而是兩個主持每到一個國家，都會進行抽籤或比賽，以獲得窮遊或富遊的信封。富遊主持一日有300歐元，窮遊主持就只得10歐元，要維持一日生計，窮主持就要扭盡六壬想辦法賺錢。至於是非多多的《G-1格鬥會》，今晚便會播出唐紫睿和鄧穎芝落場激戰，同樣兩戰兩勝的她們，雖然賽前均稱對方是好姊妹，但落場無父子，相信二人在比賽中將有一番激鬥。採訪：王梓嫚