黎明金句多人人都知，但今次他排除萬難開到騷，感受自然更深，亦因此令他在每場爆出更多金句，每句都好真好pure！
【29/4】
講微笑：多謝大家支持我，我成日覺得好多時候，自己好想靠自己，遇到問題要keep住微笑去經營一件事，但其實係好難笑得出，但都要keep住笑。放心，漫漫悠悠歲月，我個人好記恩，我一定回報大家。
【30/4】
講握手：握手唔係好難，都係一件好簡單嘅事，但要睇乜嘢場合去握，係一件好難決定嘅事，我喺呢度用心靈嚟同大家握手。如果我喺呢度同大家握手發生咗乜嘢意外，後面嘅人就要陪我哋一齊犧牲，本來我想親身落嚟同你哋握手，但𠵱家係行唔通。講加油：上一排要去外國做個真人騷，節目入面要做好多危險動作，身邊好多人叫我「Leon！加油！」，但我覺得，叫我「加油」，即係叫我去死，所以都係叫我good luck！講剝衫：大家有冇發現我喺台上時間多咗？因為我冇換衫！（有觀眾叫佢除衫）我從來都唔覺除衫係鹹濕，人一出世就係冇衫着，係人嘅眼神同思想支配咗。
【1/5】
講萌：我去過唔同地方做唔同綜藝節目，就俾人話我『你好萌』，萌即係以前我哋講嘅cute，不過後面就加個「叔」字，萌叔！對核心外圍講嘢：野餐唔緊要，有人帶埋紅酒 ，parma ham，最緊要唔好燒雞翼，同燒有關都唔好燒嘞！講粗口：講粗口好認真，廣東粗口有啲係好難聽，但英文就冇事，可能你慣咗英文粗口教育，其實國語廣東話韓文都有粗口，有啲特別情況下，係特別到你冇辦法解釋自己，你就要加個字落去，冇人會怪你嘅！
【2/5】
講廣東話：其實內地好多朋友的廣東話好叻，唔使同佢哋講普通話都聽得明，好多時同事跟佢哋講普通話，大家根本聽唔明，不如佢哋講廣東話好過！帳幕升唔起：不如大家停一停，借呢個機會，同身邊嘅人傾偈。
【3/5】
講結婚：有家庭嘅就要好好珍惜自己嘅老婆，亦都唔好一結咗婚就老虎上身（講緊為人老婆），呢啲要視乎性格。後生嘅時候一定衝動，嗌交嘅時候可能會踢門呀，撞牆呀，是但一樣都會。