行落先達同傾偈，聽到大家討論呢排邊部機最好賣？問三禾電氣老闆Simon：「最好賣一定係Samsung S7系列！論賣機成績，由出機一刻開始，一直是每周最熱賣手機；如果去貨情況不變，應該會成為Samsung近呢兩年最熱賣手機，甚至大幅將S5、S6及Note 5比下去！」
另一旗艦機王G5相對就冇咁好命！雖然出貨冇耐，不過人氣度非常一般：「估計是被對上一部G4的『爆鑊』事件拖累，可能仍未能挽回大家的信心，所以去貨量表現一般；其實我私下都開咗部G5玩，暫時未見有任何問題。」據知機價還一直下調，雖然行貨定價為$5,698，但現在一般大型連鎖店的開價，已經下滑至$4,280（-$1,418）；估計這個售價已經無限接近商舖的來貨價了；希望大家出機時唔好再在傷口上灑鹽，要Sales們送乜送物，因為真係冇乜水位大送禮品了！相再平一點，可以考慮水貨機，現時的機價為$3,980。HTC 10是剛落場的新機，而且突破性地取得近年罕見的大捷：「HTC手機，真係好少以『賣得火熱」嚟形容！開初只是一些街客落嚟買機，之後就連好些熟客都開始落嚟搵機！雖知就算水貨機價都要$4,980，以HTC的手機來說，可算是非常高價了，儘管它是一部不折不扣的旗艦機！」看Simon的手上把玩着一部新開的HTC 10：「其實玩了近一個星期，我都未能發現它好突出的優點！我只可說它的成熟度好高、好爽快、好穩定；論性能，大概與Samsung S7及LG G5相若吧！為何能大賣特賣，我真的百思不得其解？」熱賣情度有多高？「大概每賣1部G5，就相應可賣出20部HTC 10。」查詢：三禾電氣（旺角先達廣場1樓F33）記者、攝影：朱崇德