澳門特首崔世安（圖）早排被踢爆，用澳門基金會身份，代澳門人捐咗一億人民幣予廣州暨南大學。澳門人無啦啦「失憶」梗係嬲到震，隨即有黑手伸向當地傳媒界，企圖干預輿論淡化事件。澳門傳媒工作者協會噚日發聲明，指當地多間媒體報道事件都有自我審查。有新聞機構高層要求記者唔准報涉利益衝突嘅官員人名；有高層就出手刪減質疑政府嘅負面評論；而且多間媒體都收到指定訪問名單，被要求正面報道唱好事件。協會在聲明指，今次係4年前澳門政改事件後，另一波有組織干預新聞自由事件，除媒體內部自我審查，相信都有來自官方嘅外力操控。協會譴責干預新聞自由、扭曲記者專業行為。