諸葛紫岐（Marie）近年全力做女強人，成日四圍飛，日前去咗歐洲多個國家公幹，喺英國倫敦傾公司合作計劃之餘，仲出席咗當地唔少活動，其中一個，同場仲有英國首相卡梅倫（David Cameron）同皇室查理斯王子基金會會長Dominic Richards。首相卡梅倫當晚都有同Marie握手打招呼，提到首相近日因指阿富汗及尼日利亞係貪污國家成為新聞人物，Marie不願多談：「我剛剛先到，冇留意呢單新聞。政治唔想多講，此行都係為咗做嘢而嚟。」之後Marie又與勳爵Lord David Alton於英國國會會議廳食晚飯，Lord David Alton喺門口迎接Marie。講到入去英國國會會議廳，Marie話：「勳爵話呢個地方有過千年歷史，入去嗰陣都有啲緊張，最特別是可以去到裡面唯一嘅餐廳用膳。餐廳佈置好簡單，但好有英國文化色彩，只可惜唔可以影相留念。」Marie間星韜娛樂公司喺香港、北京同新加坡開公司之後，更計劃衝出亞洲。係咪要喺英國開設分公司，佢就話：「確實有些合作計劃，但仍在接洽階段，有消息會第一時間跟大家分享！」真係唔講得笑喎。