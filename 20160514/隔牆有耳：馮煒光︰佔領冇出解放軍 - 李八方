可能梁特爭取連任真係有阻力，新聞統籌專員馮煒光（圖）不斷寫文護主，繼上星期護主反變數老闆醜聞，今次佢再出手，但就俾民主黨涂謹申指有歪曲事實之嫌，出聲明促佢老闆梁振英澄清。今次「白宮發言人」喺《am730》專欄以〈劣質政治不問實況〉為題撰文，批評反梁連任嘅人冇理據，忽視過去4年喺房屋、貧窮、老年方面嘅社會政績，又反駁外界指梁作風過硬，話當日佔領運動，梁政府唔同佔領者正面衝突，仲話「梁振英政府等了七十九天才清場，沒有出動解放軍，這又是過硬嗎？」不過涂謹申就話，佔領後好多報道指，中央最高領導喝停放催淚彈、喝停強硬清場，所以根本就唔存在政府有討論過出動解放軍，自然唔存在馮文中所講，梁「沒有出動解放軍」所以施政唔係過硬嘅說法！所以涂強烈要求梁政府澄清白宮發言人嘅說法有冇歪曲事實。