有圖有真相，何家千金超蓮撇甩吳克羣後，重新投入戀愛市場的她，身邊兵仔o氹o氹轉，就連城中超級筍盤霍啟山亦成為裙下之臣！上個月尾(12月27日)，二人已經俾本報讀者喺廣州捕獲撐枱腳食中菜，事後超蓮同啟山封嘴，反而三太代超蓮解話，話佢兩個只係傾合作，純粹公事。不過奇怪嘅係，昨晚《蘋果》記者竟然又見到超蓮同啟山喺半島酒店嘆candle light dinner。事隔唔夠兩個禮拜，又嚟傾公事？仲要喺半島？又係單對單？呢勻三太都好難拆！ 昨晩大概7點，有人目睹啟山同超蓮孖實喺尖沙嘴半島酒店一樓嘅Chesa嘆瑞士菜，由於餐廳冇VIP房關係，所以佢哋就同其他客人一樣坐大廳，亦由於佢兩個個樣太易認，附近唔少客人都認得，所以成餐飯，超蓮同啟山都只係排排坐，冇乜親暱動作。不過話晒後生仔女，食飯呢兩個鐘，超蓮同啟山都有傾有講笑唔停！最後食完埋單走人，咁呢啲粗重功夫就梗係要男仔做啦！ 落到樓，佢哋離奇唔揀正門離開，反而喺側門冇乜人行嘅漢口道行出嚟，行前兩步嘅啟山周圍搵保母車之餘，超蓮亦雷射眼狂掃四周有冇記者，行到路口見到記者時，啟山尷尬笑，不過超蓮就面燶燶。雖然俾記者撞破「蜜事」，但啟山依然不失風度，安排超蓮先上自己保母車，然後自己才上車離開。 沿途保母車為撇甩記者，不下一次越過雙白線，險象橫生，過咗隧道去到中環碼頭，超蓮平時坐開嘅白色七人車忽然喺路中心閘住記者架車，跟住啟山架車就消失蹤影！