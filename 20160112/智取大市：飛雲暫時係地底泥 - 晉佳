噚日解釋咗經營日本城嘅國際家居零售（1373）點解啟發小弟去留意，今日就講吓佢業務模式同估值。國際家居零售基本上係集團式經營嘅雜貨舖，生意模式只係入貨、賣貨、入貨同賣貨，目前佢嘅零售、採購網絡都已經好完備，可以話係一間馬騮仔都能管理嘅公司，咁佢盤生意咪好易做？佢做香港業務為主，以2015年10月底數據計，香港店舖272家，當中以日本城為主，其次係新加坡，64間舖。以8.2億元市值計，扣除淨現金3.3億元，同殼股冇乜分別。就當香港以外店舖一個仙都唔值，以扣除淨現金後嘅市值，除以香港舖數，每間舖市值180萬元，如果用市盈率計，一間舖一年賺36萬元，即係一個月賺3萬元，市盈率就只得5倍。可想而知，生意可以有好大上升空間。之不過，點解呢間上市公司只係8億元市值呢？咪係因為做得唔夠好。以截至今年10月底止，國際家居零售半年純利2,110萬元，簡單地除以272間香港舖，平均每間舖一年只賺7.8萬元，一個月賺6,500元，媽呀！假設每間分店分畀唔同老闆擁有，一間舖盈利仲低過最低工資。想講乜？潛在改善空間大到不得了囉！人哋啱啱前幾日換咗CEO，聽日再講佢可以有乜潛能。晉佳 https://www.facebook.com/advanceguy1/ 