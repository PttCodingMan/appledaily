美元萬劍歸宗三部曲，第一部係耶倫念加息緊箍咒，引導市場預期進入大美元時代；第二部落實加息，擴大全球貨幣對美元息差，要天下熙熙皆為利來；第三部解除40年來石油出口禁令，petrodollar魚貫回流。除以上三部，仲有一招撒手鐧，但講撒手鐧前要先明白一個會計上概念：轉移定價（transfer pricing）。一間賣麵包嘅公司，如果有自己舖頭，有自己麵粉廠，有自己麵包製作工場，而佢係獨市的話，當外圍麵粉價格大跌你要求麵包減價，佢可以做盤數你睇，麵粉越來越貴冇減價空間。如果間公司係跨國企業，將收益拆散去唔同子公司，例如撥去麵粉廠，而麵粉廠設喺稅收較低國家，間公司麵包就可以賣最貴嘅價，但交最少嘅稅。呢種就叫轉移定價，現實中尤其跨國公司，可以話必然有類近操作。全球各行龍頭巨企，美國公司佔相當數量，現時美國公司若將海外盈利資金調回美國，要交35%企業盈利稅。於是造成企業寧願將錢泊喺海外，筆錢估計有2.1萬億（美元．下同）以上。去年奧巴馬便曾經提出追稅方案，要向泊喺海外嘅2.1萬億元一次性抽14%盈利稅。如果成事，換句話將有約3,000億元一夜回流美國。
早換早享受　遲換蝕幾球
奧巴馬提出向所有美國公司未來海外盈利抽19%盈利稅。根據美國國會研究報告，美國企業每年海外避稅300億至900億元。如果成事，意味往後美國企業海外子公司每年穩定有57億至171億元回流美國。牽涉咁多錢爭議必然大，奧巴馬任內應無法做，會留待下屆政府再拉鋸討論。就如耶倫念加息緊箍咒一樣，當企業預期有可能要補交稅款時，就會開始將部份外匯轉成美元，尤其大環境係美元獨強，早換早享受，遲換蝕幾球。將美元萬劍歸宗第三部同撒手鐧兩條數拍埋就會發現一樣嘢。現時美國貿易赤字平均每月400億至500億元，抽海外盈利稅若通過，將可抵銷百幾億元；石油逆差的50億元亦將歸零甚至變為順差。可見以上兩招已抵銷美國貿易赤字一半甚至更多。直到現時好多人仍唔相信美國加息，並預期美國好快要再推QE4。誠然，今次美國經濟復蘇同過去唔同，一方面資產價格、租金、人工急升易引來通脹反噬，另一方面經濟增長緩慢。但美國唔需要QE4，因為美元萬劍歸宗，就係要嚟取代QE。當四面八方的資金湧入美國，縱然生意難做，美國本土資金成本平也就如一次QE效果。這篇是《2016大美元時代》系列最後一篇，QE係放，萬劍歸宗係收，天下間並無印銀紙就可逃避經濟循環嘅道理。印銀紙只係手段，目的係從他國取回更多嘅錢填數。當見到外圍資產價殘，美元我花開後百花殺景象時，就係美元再次出動嘅時候。Mr. Tregunter本欄逢周二刊出